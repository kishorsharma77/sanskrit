<!DOCTYPE html>
<html lang="en-us">
  <head>
    <meta charset="utf-8">
    <meta http-equiv="X-UA-Compatible" content="IE=edge,chrome=1">
    
    <title>संस्कृते विश्वासटिप्पन्यः  | &#43;उपसर्गार्थ-चन्द्रिका</title>
    <meta name="HandheldFriendly" content="True">
    <meta name="MobileOptimized" content="320">

    <meta name="viewport" content="width=device-width,minimum-scale=1">
    <meta name="generator" content="Hugo 0.83.1" />
    
    
      <META NAME="ROBOTS" CONTENT="INDEX, FOLLOW">
    

    <link href="/sanskrit/koshaH/upasargArtha-chandrikA/" rel="alternate" type="application/rss+xml" title="संस्कृते विश्वासटिप्पन्यः" />
    <link href="/sanskrit/koshaH/upasargArtha-chandrikA/" rel="feed" type="application/rss+xml" title="संस्कृते विश्वासटिप्पन्यः" />

    <meta property="og:title" content="&#43;उपसर्गार्थ-चन्द्रिका" />
<meta property="og:description" content="" />
<meta property="og:type" content="website" />
<meta property="og:url" content="https://vishvAsa.github.io/sanskrit/koshaH/upasargArtha-chandrikA/" />

<meta itemprop="name" content="&#43;उपसर्गार्थ-चन्द्रिका">
<meta itemprop="description" content=""><meta name="twitter:card" content="summary"/>
<meta name="twitter:title" content="&#43;उपसर्गार्थ-चन्द्रिका"/>
<meta name="twitter:description" content=""/>

      
    

    <script src="/sanskrit/webpack_dist/dirTree-bundle.js"></script>
    <script type="text/javascript">
    
    let baseURL = "https:\/\/vishvAsa.github.io\/sanskrit\/";
    let basePath = "/" + baseURL.split("/").slice(3).join("/");
    let siteParams = JSON.parse("{\u0022build_img\u0022:\u0022https:\/\/github.com\/vishvAsa\/sanskrit\/actions\/workflows\/build.yml\/badge.svg\u0022,\u0022build_url\u0022:\u0022https:\/\/github.com\/vishvAsa\/sanskrit\/actions\/workflows\/build.yml\u0022,\u0022contactlink\u0022:\u0022https:\/\/github.com\/vishvAsa\/sanskrit\/issues\/new\u0022,\u0022disqusshortcode\u0022:\u0022vvasuki-site\u0022,\u0022env\u0022:\u0022production\u0022,\u0022fullsearchurl\u0022:\u0022\/full_search\u0022,\u0022githubeditmepathbase\u0022:\u0022https:\/\/github.com\/vishvAsa\/sanskrit\/edit\/content\/\u0022,\u0022mainSections\u0022:[\u0022vyakaranam\u0022],\u0022mainsections\u0022:[\u0022vyakaranam\u0022]}");
    let pageDefaultsList = JSON.parse("[{\u0022scope\u0022:{\u0022pathPrefix\u0022:\u0022\u0022},\u0022values\u0022:{\u0022comments\u0022:true,\u0022layout\u0022:\u0022page\u0022,\u0022search\u0022:true,\u0022sidebar\u0022:\u0022home_sidebar\u0022,\u0022unicode_script\u0022:\u0022devanagari\u0022}}]");
    let sidebarsData = JSON.parse("{\u0022home_sidebar\u0022:{\u0022contents\u0022:[{\u0022url\u0022:\u0022recdir:\/\/\u0022},{\u0022contents\u0022:[{\u0022title\u0022:\u0022Tags\u0022,\u0022url\u0022:\u0022\/tags\/\u0022},{\u0022title\u0022:\u0022Categories\u0022,\u0022url\u0022:\u0022\/categories\/\u0022}],\u0022title\u0022:\u0022प्रकीर्णम्\u0022},{\u0022contents\u0022:[{\u0022title\u0022:\u0022ज्यौतिषम्\u0022,\u0022url\u0022:\u0022..\/jyotiSham\/\u0022},{\u0022title\u0022:\u0022संस्कृतम्\u0022,\u0022url\u0022:\u0022..\/sanskrit\/\u0022},{\u0022title\u0022:\u0022संस्कारः\u0022,\u0022url\u0022:\u0022..\/devaH\/\u0022},{\u0022title\u0022:\u0022आगमः\u0022,\u0022url\u0022:\u0022..\/AgamaH\/\u0022},{\u0022title\u0022:\u0022कल्पान्तरम्\u0022,\u0022url\u0022:\u0022..\/kalpAntaram\/\u0022},{\u0022title\u0022:\u0022Notes Home\u0022,\u0022url\u0022:\u0022..\/notes\/\u0022},{\u0022title\u0022:\u0022वेदाः\u0022,\u0022url\u0022:\u0022..\/vedAH\/\u0022},{\u0022title\u0022:\u0022पुराणम्\u0022,\u0022url\u0022:\u0022..\/purANam\/\u0022},{\u0022title\u0022:\u0022काव्यम्\u0022,\u0022url\u0022:\u0022..\/kAvyam\/\u0022},{\u0022title\u0022:\u0022ಕನ್ನಡ\u0022,\u0022url\u0022:\u0022..\/kannaDa\/\u0022},{\u0022title\u0022:\u0022मीमांसा\u0022,\u0022url\u0022:\u0022..\/mImAMsA\/\u0022},{\u0022title\u0022:\u0022त्रिपिटकम्\u0022,\u0022url\u0022:\u0022..\/tipiTaka\/\u0022},{\u0022title\u0022:\u0022पाळयः\u0022,\u0022url\u0022:\u0022..\/pALi\/\u0022},{\u0022title\u0022:\u0022भाषान्तरम्\u0022,\u0022url\u0022:\u0022..\/bhAShAntaram\/\u0022},{\u0022title\u0022:\u0022English Lit\u0022,\u0022url\u0022:\u0022..\/english\/\u0022}],\u0022title\u0022:\u0022सङ्ग्रहान्तरम्\u0022},{\u0022title\u0022:\u0022Vishvas\u0027s home page\u0022,\u0022url\u0022:\u0022\/\u0022},{\u0022title\u0022:\u0022\\u003ci class=\\\u0022fas fa-hand-holding-heart\\\u0022\\u003e\\u003c\/i\\u003eDonate Via Vishvas\u0022,\u0022url\u0022:\u0022https:\/\/vishvAsa.github.io\/interests\/dharma-via-vishvas\/\u0022}],\u0022title\u0022:\u0022भागाः\u0022}}");
    
    var pageRelUrlTree = {};
</script>

    <script>
    
    let pageVars = {};
    pageVars.pageUrlMinusBasePath = "\/sanskrit\/koshaH\/upasargArtha-chandrikA\/".replace(basePath, "/");
    pageVars.pageParams = {};
    pageVars.pageSource = "koshaH\/upasargArtha-chandrikA\/_index.md";
    console.log(pageVars.pageSource);
    var pageDefaults;
    for (let possiblePageDefaults of pageDefaultsList) {
      if (pageVars.pageSource.startsWith(possiblePageDefaults.scope.pathPrefix)) {
        pageDefaults = possiblePageDefaults.values
      }
    }
    
    </script>
    <script src="/sanskrit/webpack_dist/main-bundle.js"></script>
    <script src="/sanskrit/webpack_dist/transliteration-bundle.js"></script>
    <script src="/sanskrit/non_webpack_js/disqus.js"></script>
    <script src="/sanskrit/webpack_dist/uiLib-bundle.js"></script>
    <script src="/sanskrit/webpack_dist/search-bundle.js"></script>
    <script src="/sanskrit/webpack_dist/utils-bundle.js"></script>
    <script src="/sanskrit/webpack_dist/transliteration-bundle.js"></script>

    <link rel="stylesheet" href="/sanskrit/css/fonts.css">
    <link rel="stylesheet" href="/sanskrit/css/@fortawesome/fontawesome-free/css/solid.min.css">
    

    <link rel="stylesheet" href="/sanskrit/css/@fortawesome/fontawesome-free/css/fontawesome.min.css">

    
    <link rel="alternate" hreflang="sa-Deva" href="https://vishvAsa.github.io/sanskrit/koshaH/upasargArtha-chandrikA/" />
    <link rel="alternate" hreflang="sa-Deva" href="https://vishvAsa.github.io/sanskrit/koshaH/upasargArtha-chandrikA/?transliteration_target=devanagari" />

    <link rel="alternate" hreflang="sa-Knda" href="https://vishvAsa.github.io/sanskrit/koshaH/upasargArtha-chandrikA/?transliteration_target=kannada" />
    <link rel="alternate" hreflang="sa-Mlym" href="https://vishvAsa.github.io/sanskrit/koshaH/upasargArtha-chandrikA/?transliteration_target=malayalam" />
    <link rel="alternate" hreflang="sa-Telu" href="https://vishvAsa.github.io/sanskrit/koshaH/upasargArtha-chandrikA/?transliteration_target=telugu" />
    <link rel="alternate" hreflang="sa-Taml-t-sa-Taml-m0-superscript" href="https://vishvAsa.github.io/sanskrit/koshaH/upasargArtha-chandrikA/?transliteration_target=tamil_superscripted" />
    <link rel="alternate" hreflang="sa-Taml" href="https://vishvAsa.github.io/sanskrit/koshaH/upasargArtha-chandrikA/?transliteration_target=tamil" />
    <link rel="alternate" hreflang="sa-Gran" href="https://vishvAsa.github.io/sanskrit/koshaH/upasargArtha-chandrikA/?transliteration_target=grantha" />

    <link rel="alternate" hreflang="sa-Gujr" href="https://vishvAsa.github.io/sanskrit/koshaH/upasargArtha-chandrikA/?transliteration_target=gujarati" />
    <link rel="alternate" hreflang="sa-Guru" href="https://vishvAsa.github.io/sanskrit/koshaH/upasargArtha-chandrikA/?transliteration_target=gurmukhi" />
    <link rel="alternate" hreflang="sa-Shar" href="https://vishvAsa.github.io/sanskrit/koshaH/upasargArtha-chandrikA/?transliteration_target=sharada" />
    <link rel="alternate" hreflang="sa-Dogr" href="https://vishvAsa.github.io/sanskrit/koshaH/upasargArtha-chandrikA/?transliteration_target=dogra" />
    <link rel="alternate" hreflang="sa-Phag" href="https://vishvAsa.github.io/sanskrit/koshaH/upasargArtha-chandrikA/?transliteration_target=phags_pa" />
    <link rel="alternate" hreflang="sa-Tibt" href="https://vishvAsa.github.io/sanskrit/koshaH/upasargArtha-chandrikA/?transliteration_target=tibetan" />
    <link rel="alternate" hreflang="sa-Sidd" href="https://vishvAsa.github.io/sanskrit/koshaH/upasargArtha-chandrikA/?transliteration_target=siddham" />
    <link rel="alternate" hreflang="sa-Newa" href="https://vishvAsa.github.io/sanskrit/koshaH/upasargArtha-chandrikA/?transliteration_target=newa" />
    <link rel="alternate" hreflang="sa-Modi" href="https://vishvAsa.github.io/sanskrit/koshaH/upasargArtha-chandrikA/?transliteration_target=modi" />
    <link rel="alternate" hreflang="sa-Tirh" href="https://vishvAsa.github.io/sanskrit/koshaH/upasargArtha-chandrikA/?transliteration_target=tirhuta_maithili" />
    <link rel="alternate" hreflang="sa-Gong" href="https://vishvAsa.github.io/sanskrit/koshaH/upasargArtha-chandrikA/?transliteration_target=gondi_gujala" />
    <link rel="alternate" hreflang="sa-Gonm" href="https://vishvAsa.github.io/sanskrit/koshaH/upasargArtha-chandrikA/?transliteration_target=gondi_masaram" />

      
    <link rel="alternate" hreflang="sa-Orya" href="https://vishvAsa.github.io/sanskrit/koshaH/upasargArtha-chandrikA/?transliteration_target=oriya" />
    <link rel="alternate" hreflang="sa-Beng-t-sa-Beng-m0-assamese" href="https://vishvAsa.github.io/sanskrit/koshaH/upasargArtha-chandrikA/?transliteration_target=assamese" />
    <link rel="alternate" hreflang="sa-Beng" href="https://vishvAsa.github.io/sanskrit/koshaH/upasargArtha-chandrikA/?transliteration_target=bengali" />
    <link rel="alternate" hreflang="sa-Mtei" href="https://vishvAsa.github.io/sanskrit/koshaH/upasargArtha-chandrikA/?transliteration_target=manipuri" />
    <link rel="alternate" hreflang="sa-Sinh" href="https://vishvAsa.github.io/sanskrit/koshaH/upasargArtha-chandrikA/?transliteration_target=sinhala" />
    <link rel="alternate" hreflang="sa-Limb" href="https://vishvAsa.github.io/sanskrit/koshaH/upasargArtha-chandrikA/?transliteration_target=limbu" />
    <link rel="alternate" hreflang="sa-Lepc" href="https://vishvAsa.github.io/sanskrit/koshaH/upasargArtha-chandrikA/?transliteration_target=lepcha" />

      
    <link rel="alternate" hreflang="sa-Cyrl" href="https://vishvAsa.github.io/sanskrit/koshaH/upasargArtha-chandrikA/?transliteration_target=cyrillic" />
    <link rel="alternate" hreflang="sa-Latn-t-sa-Zyyy-m0-iso" href="https://vishvAsa.github.io/sanskrit/koshaH/upasargArtha-chandrikA/?transliteration_target=iso" />
    <link rel="alternate" hreflang="sa-Latn-t-sa-Zyyy-m0-iast" href="https://vishvAsa.github.io/sanskrit/koshaH/upasargArtha-chandrikA/?transliteration_target=iast" />
    <link rel="alternate" hreflang="sa-Aran" href="https://vishvAsa.github.io/sanskrit/koshaH/upasargArtha-chandrikA/?transliteration_target=urdu" />
    <link rel="alternate" hreflang="sa-Avst" href="https://vishvAsa.github.io/sanskrit/koshaH/upasargArtha-chandrikA/?transliteration_target=avestan" />

    <link rel="alternate" hreflang="sa-Brah" href="https://vishvAsa.github.io/sanskrit/koshaH/upasargArtha-chandrikA/?transliteration_target=brahmi" />
    <link rel="alternate" hreflang="sa-Khar" href="https://vishvAsa.github.io/sanskrit/koshaH/upasargArtha-chandrikA/?transliteration_target=kharoshthi" />
    <link rel="alternate" hreflang="sa-Zanb" href="https://vishvAsa.github.io/sanskrit/koshaH/upasargArtha-chandrikA/?transliteration_target=zanbazar_square" />
    <link rel="alternate" hreflang="sa-Bhks" href="https://vishvAsa.github.io/sanskrit/koshaH/upasargArtha-chandrikA/?transliteration_target=bhaiksuki" />

    <link rel="alternate" hreflang="sa-Bali" href="https://vishvAsa.github.io/sanskrit/koshaH/upasargArtha-chandrikA/?transliteration_target=balinese" />
    <link rel="alternate" hreflang="sa-Java" href="https://vishvAsa.github.io/sanskrit/koshaH/upasargArtha-chandrikA/?transliteration_target=javanese" />
    <link rel="alternate" hreflang="sa-Laoo" href="https://vishvAsa.github.io/sanskrit/koshaH/upasargArtha-chandrikA/?transliteration_target=lao" />
    <link rel="alternate" hreflang="sa-Laoo-t-sa-Laoo-m0-Laopali" href="https://vishvAsa.github.io/sanskrit/koshaH/upasargArtha-chandrikA/?transliteration_target=lao_pali" />
    <link rel="alternate" hreflang="sa-Mymr" href="https://vishvAsa.github.io/sanskrit/koshaH/upasargArtha-chandrikA/?transliteration_target=burmese" />
    <link rel="alternate" hreflang="sa-Mymr-t-sa-Mymr-m0-Mon" href="https://vishvAsa.github.io/sanskrit/koshaH/upasargArtha-chandrikA/?transliteration_target=mon" />
    <link rel="alternate" hreflang="sa-Cham" href="https://vishvAsa.github.io/sanskrit/koshaH/upasargArtha-chandrikA/?transliteration_target=cham" />
    <link rel="alternate" hreflang="sa-Khmr" href="https://vishvAsa.github.io/sanskrit/koshaH/upasargArtha-chandrikA/?transliteration_target=khmer" />
    <link rel="alternate" hreflang="sa-Thai" href="https://vishvAsa.github.io/sanskrit/koshaH/upasargArtha-chandrikA/?transliteration_target=thai" />
  </head>

  <body class="ma0 bg-near-white">
    


    
<header class="p-1 bg-yellow noPrint">
    <nav role="navigation" class="col">
      <div id="div_top_bar" class="row">
        <div class="col-md-3 justify-content-start">
          <a  href="/sanskrit/" class="btn col border">
            <i class="fas fa-gopuram ">संस्कृते विश्वासटिप्पन्यः <br/> &#43;उपसर्गार्थ-चन्द्रिका</i>
          </a>
        </div>
        <div id="div_top_bar_right" class="col-md-auto d-flex justify-content-center">
          ✍
          <select id="transliterationDropdown" size="1" onchange="module_transliteration.updateTransliteration()">
            <optgroup label="🌍">
              <option value="iso">āISO</option>
              <option value="cyrillic">пу</option>
              <option value="urdu">نس</option>
            </optgroup>
            <optgroup label="🛕🧭S">
              <option value="kannada">ಅ</option>
              <option value="malayalam">അ</option>
              <option value="telugu">క</option>
              <option value="tamil_superscripted">க²</option>
              <option value="tamil_extended">க</option>
              <option value="grantha">𑌅</option>
            </optgroup>
            <optgroup label="🛕🧭N">
              <option value="devanagari" selected="">स</option>
              <option value="gujarati">અ</option>
              <option value="gurmukhi">ਅ</option>
            </optgroup>
            <optgroup label="🛕🧭E">
              <option value="oriya">ଅ</option>
              <option value="assamese">অস</option>
              <option value="bengali">অ</option>
            </optgroup>
            <optgroup label="🛕🏺📜">
              <option value="sharada">𑆑𑇀𑆰</option>
              <option value="brahmi">𑀅</option>
            </optgroup>
            <optgroup label="🛕🌋">
              <option value="balinese">ᬩᬮᬶ</option>
            </optgroup>
          </select>
          🗨:
          <select id="commentStyleDropdown" size="1" onchange="module_main.default.updateCommentStyleFromDropdown()">
            <option value="on">✔</option>
            <option value="hidden">✗</option>
          </select>
          <div><a id="expandAllButton" class="btn btn-secondary" onclick="module_main.default.query.setParamAndGo('expandAll', 'true')">↕️️</a></div>
          <div><a id="printButton" class="btn btn-secondary" onclick="module_main.default.query.setParamAndGo('printLayout', 'on')">🖨️️</a></div>
        </div>
        <div class="row col  d-flex justify-content-center">
          <div><a id="speakerButton" class="btn btn-secondary" onclick="module_main.default.handleSpeakToggle()">🎧️</a></div>
          <button id="speakerPauseButton" class="btn btn-secondary">⏸</button>
        </div>
        <div class="row col  d-flex justify-content-center">
          <a href="/full_search"  class="btn btn-secondary">🥽🔦</a>
          <div><a id="previousPage" href="" class="btn btn-secondary">###<i class="fas fa-caret-left"></i></a></div>
          <div ><a id="nextPage" href="" class="btn btn-secondary"><i class="fas fa-caret-right"></i> ### </a></div>
        </div>
        <ul id="top-bar-right-custom" class="list-group list-group-horizontal">
        </ul>
      </div>
      <div id="audioOptionsDiv" class="row justify-content-center" hidden>
        <select id="voices" class="form-select bg-secondary text-light"></select>
        <div>
          <p class="lead">Vol</p>
          <input type="range" min="0" max="1" value="1" step="0.1" id="volume" />
          <span id="volume-label" class="ms-2">1</span>
        </div>
        <div class="mx-5">
          <p class="lead">Rate</p>
          <input type="range" min="0.1" max="10" value="1" id="rate" step="0.1" />
          <span id="rate-label" class="ms-2">1</span>
        </div>
        <div>
          <p class="lead">Pitch</p>
          <input type="range" min="0" max="2" value="1" step="0.1" id="pitch" />
          <span id="pitch-label" class="ms-2">1</span>
        </div>
      </div>
    </nav>
</header>

    
    <div class="row" name="contentRow">
      
      <aside class="col-md-3 card border noPrint " id="sidebar">
          <div id="fastSearch">
              <datalist id="pageDataList"></datalist>
              <input id="searchInput" placeholder="शीर्षिकान्विष्यताम्" list="pageDataList" onchange="module_search.pageLoader()">
          </div>
          <details open  class="bg-light-gray" >
              <summary id="sidebarToggleLink" onclick="module_main.default.sidebarToggleHandler()">
            Menu
              </summary>
              <ul id="sidebarBody" class="list pl2 p-0 bg-yellow">
              </ul>
          </details>
      </aside>
      <main class="col p-3" role="main">
        
<header class='border d-flex justify-content-between'>
    <h1 id="&#43;उपसर्गार्थ-चन्द्रिका">&#43;उपसर्गार्थ-चन्द्रिका</h1>
    
    <a id="editLink" class="btn btn-primary noPrint"  href="https://github.com/vishvAsa/sanskrit/edit/content/koshaH/upasargArtha-chandrikA/_index.md"><i class="fas fa-edit"></i></a>
    
</header>
<main>
    <article>
  <aside id="toc_card" class="card border noPrint ">
    <details id="toc_header">
        <summary>What's in this page?</summary>
      <div id="toc_body" class="p-0">
        
        <ul id="toc_ul" class="list p-0">
        </ul>
      </div>
    </details>
    <div id="progressBarDiv" class="row d-flex justify-content-center">
      🐎💪<progress id="progressLoading" value="0" max="100"> 32% </progress>
    </div>
  </aside>
  <div id="post_content">
  <h2 id="पर">प्र</h2>
<h3 id="अञच">अञ्च्</h3>
<ul>
<li>अञ्च् (अञ्चु-गतिपूजनयोः)।</li>
<li>प्राणो नाम प्राग्गमनवान् नासाग्रवर्ती (वे॰सा॰३८)। <strong>प्राञ्चति अग्रे गच्छतीति प्राक्।</strong></li>
</ul>
<h3 id="अञज">अञ्ज्</h3>
<ul>
<li>अञ्ज् (अञ्जू-व्यक्तिम्रक्षणकान्तिगतिषु)।</li>
<li>प्र शर्धाय मारुताय स्वभानव इमां वाचमनजा (ऋ॰५.५४.१)। <strong>प्रानज=प्राङ्क्त=प्रापयत।</strong></li>
<li>प्राञ्जनात् उत पर्णधेः (अथर्व॰४.६.५)। <strong>प्राञ्जनात् प्रलेपात्।</strong></li>
</ul>
<h3 id="अद">अद्</h3>
<ul>
<li>अद् (अद-भक्षणे)।</li>
<li>यत्तवेव वरुणस्त यवान् प्रादंस्तस्माद् वरुणप्रघासा नाम (श॰ब्रा॰२.५.२.१)। <strong>प्रादन् निःशेषमभुञ्जतेति यावत्</strong> ।</li>
</ul>
<h3 id="अन">अन्</h3>
<ul>
<li>अन् (अन-प्राणने)।</li>
<li>&lsquo;ता वरुणगृहीताः परिदीर्णा अनत्यश्च प्राणत्यश्च शिश्यिरे&rsquo; (श॰ब्रा॰२.५.२.२)। <strong>प्राणत्यः=निःश्वसत्यः।</strong></li>
</ul>
<h3 id="अरच">अर्च्</h3>
<ul>
<li>अर्च् (अर्च-पूजायाम्)।</li>
<li>&lsquo;अर्चत प्रार्चत प्रियमेधासो अर्चत&rsquo; (ऋ॰८.६९.८)। <strong>प्रशब्दः प्रकर्षे। प्रार्चत भूयः पूजयतेत्यर्थः।</strong></li>
<li>&lsquo;प्रानर्चुरर्च्या जगदर्चनीयम्&rsquo; (भट्टि॰२.२०)।</li>
</ul>
<h3 id="अरज">अर्ज्</h3>
<ul>
<li>अर्ज् (अर्ज,षर्ज-अर्जने, अर्ज-प्रतियत्ने)।</li>
</ul>
<p>रेतःसेकं प्रार्जयति (नि॰३.५)। <strong>प्रार्जनमिह वितरणं प्रदेशनं भवति।</strong></p>
<h3 id="अरथ">अर्थ्</h3>
<ul>
<li>अर्थ् (अर्थ-उपयाच्ञायाम्)।</li>
</ul>
<p>त्वामिहैकाकिनीं दृष्ट्वा निर्जने गहने वने। प्रार्थयिष्यन्ति राजानः। (भा॰उ॰१७६.११)। <strong>अत्र प्रशब्दो विशेषकृन्न। प्रार्थयिष्यन्ति (=प्रार्थयिष्यन्ते) इत्यर्थयिष्यन्ते कामयिष्यन्ते वरयिष्यन्त इत्येवाह।</strong></p>
<ul>
<li>&lsquo;न्यग्रोधस्य ततः शाखां प्रार्थयामास भारत। सन्निपत्य तु शाखायां न्यग्रोधस्य विहङ्गमः&rsquo; (भा॰सौ॰१.३९-४०)। <strong>अत्र प्रार्थयतिर्मृगयणे विचयने वर्तते।</strong></li>
<li>&lsquo;प्रार्थयध्वं तथा सीताम्&rsquo; (भट्टि॰७.४८)। <strong>अत्रापि स एवार्थः।</strong></li>
<li>यो न शक्यो बलात्कर्तुर्देवैरपि सवासवैः। तं त्वं प्रार्थयसे मन्द बालश्चन्द्रमसं यथा (भा॰उ॰१३०.३७)। <strong>प्रार्थयसे ग्रहीतुमिच्छसीत्यर्थः।</strong></li>
<li>दुर्जयो लवणः शूली विशूलः प्रार्थ्यतामिति (रघु॰१५.५)। <strong>प्रार्थ्यताम्=अभियायताम्।</strong></li>
<li>क्षमते न जनं त्वदर्पितं यमिनामिन्द्र रिपुस्तु हिंसितुम्। शशिनं मृगशत्रुराश्रितं न मृगं प्रार्थयते हि जातुचित् (जा॰ह॰४.२३)। <strong>इह प्रार्थयतिरास्कन्दने आक्रमणे वर्तते।</strong></li>
<li>&lsquo;असौ अश्वानीकेन यवनानां प्रार्थितः&rsquo; (माल॰५)। इहापि तथा।</li>
<li>किमपेक्ष्य फलं पयोधरान्ध्वनतः प्रार्थयते मृगाधिपः (कि॰२.२१) <strong>अभियाति। उत्प्लवत इत्यर्थः।</strong></li>
<li>यदिशब्दः प्रतिबद्धो विधायकोऽनुवादं प्रार्थयते (लौ॰गृ॰सू॰१.२४ देवपालः)। <strong>प्रार्थयत आकाङ्क्षति अपेक्षत इति वा।</strong></li>
</ul>
<h3 id="अव--">अव् -</h3>
<ul>
<li>अव् (अव-रक्षणगतिकान्त्यादिषु)।</li>
<li><strong>&lsquo;हत्वी दस्यून् प्रायं वर्णमावत्&rsquo;</strong> (अथर्व॰२०.११.९)। हत्वाऽऽर्यं वर्णं प्रावत्। <strong>प्रशब्दः प्रकर्षमाचक्षीत अनर्थकतां वाऽश्नुवीत।</strong></li>
<li>&lsquo;देवानां पत्नीरुशतीरवन्तु नः प्रावन्तु नस्तुजये वाजसातये&rsquo; (ऋ॰५.४६.७, अथर्व॰७.५१.१)। <strong>अत्र प्रशब्दो नियतं प्रकर्षमाचष्टे केवलस्यावेः प्रयोगसन्निधेः।</strong> तुजये तोकाय अपत्याय।</li>
<li>&lsquo;प्र सुन्वतः स्तुवतः शंसमावः&rsquo; (ऋ॰१.३३.७)। <strong>शंसं प्रावः स्तोत्रेऽवाधाः, स्तवने दत्तावधानोऽभूरित्यर्थः।</strong></li>
<li>&lsquo;मेघाः प्रावन्तु पृथिवीमनु&rsquo; (अथर्व॰४.१५.९)। <strong>तर्पयन्वित्यर्थः</strong> ।</li>
</ul>
<h3 id="अश">अश्</h3>
<ul>
<li>अश् (अश-भोजने)।</li>
<li>&lsquo;प्राश्नन्ति ब्राह्मणा ओदनम्&rsquo; (आप॰श्रौ॰५.२.७.३)। <strong>अपि प्रशब्द आदिकर्मणि स्यात्, यथा शिशुकमधिकृत्य विहितेऽन्नप्राशनाख्ये गृह्ये कर्मणि।</strong></li>
<li>&lsquo;प्राशितं पितृतर्पणम्&rsquo; (मनु॰३.७४)।</li>
<li>&lsquo;वैश्योऽद्भिः प्राशिताभिस्तु शूद्रः स्पृष्टाभिरन्ततः&rsquo; (मनु॰)।</li>
<li><strong>प्राशिताभिरन्तरास्यप्रविष्टाभिरिति कुल्लूकः। व्यक्तं प्रशब्दोऽत्रादिकर्मणि। पानेऽप्यश्नातिः प्रसिद्धः, अपोऽशानेत्यादिषु तदर्थस्य दर्शनात्।</strong></li>
<li>&lsquo;अध प्राशान ऋतुथा हवींषि&rsquo; (ऋ॰१.१७०.५)। <strong>इह प्रशब्द आदिकर्मणि न। प्रकर्षे वर्तते। कणेहत्य भुङ्क्ष्वेत्यर्थः।</strong></li>
</ul>
<h3 id="अस">अस्</h3>
<ul>
<li>अस् (अस-भुवि)</li>
<li>&lsquo;प्र नृभिर्नृवन्तः स्याम&rsquo; (अथर्व॰३.१६.३)। <strong>प्रस्याम=प्रभवेम। प्रभवः समर्था भवेमेत्यर्थः।</strong></li>
<li>&lsquo;प्र दातुरस्तु चेतनम्&rsquo; (ऋ॰१.१३.११)। <strong>प्रास्तु=भूयोऽस्तु।</strong>  <strong>चेतनस्य प्रबोधस्य भूमाऽस्तु, इतरापेक्षयाऽऽधिक्यमस्तु, अन्याभिभावि चैतन्यमस्त्वित्यर्थः।</strong></li>
</ul>
<h3 id="अस-1">अस्</h3>
<ul>
<li>अस् (असु-क्षेपे)।</li>
<li>&lsquo;अग्नौ प्रास्ताऽऽहुतिरादित्यमुपतिष्ठते&rsquo; (मनु॰३.७६)। <strong>प्रास्ता क्षिप्ता। प्रशब्दोऽनर्थकः।</strong></li>
<li>&lsquo;प्रास्यादात्मानमग्नौ&rsquo; (मनु॰११.७३)।</li>
<li>&lsquo;प्रच्छिद्योदपात्रे प्रास्यति&rsquo; (श॰ब्रा॰३.१.२.८)। <strong>अत्र प्रशब्दः प्रकर्षमाह। स चानादरलक्षणो वेगलक्षणः कार्त्स्न्यलक्षणो वा।</strong></li>
</ul>
<h3 id="आप">आप्</h3>
<ul>
<li>आप् (आप्लृ-व्याप्तौ)।</li>
<li>&lsquo;राद्धिः प्राप्तिः समाप्तिः&rsquo; (अथर्व॰११.९.२२)।</li>
<li><strong>प्रेप्सितस्य फलस्याधिगमः प्राप्तिरिति सायणः।</strong></li>
<li>&lsquo;क्व प्रेप्सन्ती युवती विरूपे&rsquo; (अथर्व॰१०.७.६)। <strong>क्व प्रेप्सन्ती किं स्थानमाप्तुमिच्छन्ती (=इच्छन्त्यौ) इत्यर्थः।</strong></li>
<li>विराटस्य रथानीकं मत्स्यस्यामित्रघातिनः। प्रेप्सन्तं समरे द्रोणं के वीराः पर्यवारयन् (भा॰द्रोण॰१०.७१)॥ <strong>प्रेप्सन्तमासादयितुमिच्छन्तम् इत्यर्थः।</strong> अप्राप्य नदी पर्वतः स्थितः।</li>
<li><strong>&lsquo;परावरयोगे च</strong> ' (पा॰३.४.२०)  इत्यस्योदाहरणम्। <strong>अत्र प्राप्तिर्बौद्धिकी, न वास्तवी। नदीतोऽवरस्मिन् प्रदेशे पर्वतः स्थित इत्यर्थः। परेण पूर्वस्य योगो गम्यते। परनदीयोगेन पर्वतो विशेष्यते।</strong> नासिकाशब्दश्च नसं प्राप्नोति। <strong>नस्-रूपां परिवृत्तिमाप्नोति। नासिकाया नस् इत्यादेशो भवतीत्यर्थः।</strong></li>
<li>&lsquo;किं क्रियाभिरिति प्रेप्सा वा&rsquo; (नि॰६.३२)। <strong>प्रेप्सा कल्पना भवति। प्रकृते कीकटा इति किङ्कृता इत्येवं निरुच्यतां किं क्रियाभिरिति वेति यास्कस्याभिसन्धिः। दुर्गस्त्वत्र इतिप्रेप्सा इत्यैकपद्यमभिमन्यते। एवमभिप्राया नास्तिका इति चार्थापयते।</strong></li>
</ul>
<h3 id="इ">इ</h3>
<ul>
<li>इ (इण्-गतौ)</li>
<li>प्रेता जयता नरः (अथर्व॰३.१९.७)। <strong>प्रेता (=प्रेत) प्रतिष्ठध्वम्, प्रस्थानं कुरुत, अभियातेत्यर्थः।</strong></li>
<li>&lsquo;मा प्र गाम पथो वयम्&rsquo; (अथर्व॰१३.१.५९)। <strong>मा परागच्छेमेति सायणः।</strong>  <strong>दूरे मा भूम। सुपन्थानं मा हासिष्मेत्यर्थः।</strong>  <strong>अत्र प्रशब्दो विप्रकर्षे वर्तते।</strong></li>
<li>&lsquo;पथ्ययैवेतः स्वस्त्या प्रयन्ति&rsquo; (ऐ॰ब्रा॰१.५)। <strong>प्रयन्ति प्रक्रमन्त इत्यनर्थान्तरम्।</strong></li>
<li>&lsquo;पुत्रे राज्यं समासज्य कुर्वीत प्रायणं रणे&rsquo; (मनु॰९.३२३)। <strong>प्रायणं स्वेच्छामरणम्।</strong></li>
<li>अथास्यायमितर आत्मा कृतकृत्यो वयोगतः प्रैति। स इतः प्रयन्नेव पूनर्जायते (ऐ॰उ॰४.४)। <strong>प्रैति लोकान्तरं प्रतिष्ठते, म्रियत इत्यर्थः।</strong></li>
<li>&lsquo;यतो वा इमानि भूतानि जायन्ते येन जातानि जीवन्ति यत्प्रयन्त्यभिसंविशन्ति&rsquo; (त॰उ॰३.१)। <strong>&lsquo;प्रयन्ति&rsquo; इति शत्रन्तं रूपम्। प्रलयं गच्छन्तीत्यर्थः।</strong> न पुराऽऽयुषः स्वःकामी प्रेयात् (म्रियेत)।</li>
<li>&lsquo;प्रायणं भगवत्प्रोक्तं भुञ्जते वाऽग्रभोजनम्&rsquo; (भा॰शां॰३३५.२५)। <strong>प्रापणमित्युपहारमाह।</strong></li>
<li>&lsquo;रथोपस्थे प्रायगतं विशस्तम्&rsquo; (भा॰आदि॰१.२०१)। <strong>प्रायो मरणार्थमनशनम्।</strong></li>
<li>&lsquo;प्रायानाशकशस्त्राग्निविषोदकोद्बन्धनप्रपतनैश्चेच्छताम्&rsquo; (गौ॰ध॰सू॰२.५.११) <strong>प्रायो महाप्रस्थानम्।</strong></li>
<li>&lsquo;प्राये प्राये जिगीवांसः स्याम&rsquo; (ऋ॰२.१८.८)। <strong>प्रायो युद्धार्थं प्रस्थानम्।</strong>  <strong>आजिरित्येके।</strong></li>
<li>&lsquo;इन्द्रं प्रातर्हवामहे इन्द्रं प्रयत्यध्वरे&rsquo; (ऋ॰१.१६.३)। <strong>प्रयति प्रतिष्ठमाने प्रवर्तमाने।</strong></li>
<li>युष्मान् प्रयत्यध्वरे (ऋ॰८.७.६)।</li>
<li>वयं हि त्वा प्रयति यज्ञे (वा॰सं॰८.२०)।</li>
<li>&lsquo;आ वो देवास ईमहे वामं प्रयत्यध्वरे&rsquo; (वा॰सं॰४.५)।</li>
<li>&lsquo;यदद्य त्वा प्रयति यज्ञे अस्मिन्&rsquo; (अथर्व॰७.१०२.१)। <strong>अत्र सर्वत्र प्रपूर्वस्य इणः प्रवृत्तिरेवार्थः।</strong></li>
<li>&lsquo;प्र सेनानीः शूरो अग्रे रथानां गव्यन्नेति&rsquo; (ऋ॰९.९६.१) <strong>प्रैति=अग्रतो याति।</strong></li>
<li>&lsquo;ययोः प्रायं नान्वानशे कश्चन&rsquo; (अथर्व॰४.२५.२)। <strong>प्रकृष्टां ययोर्गतिं नाप कश्चिदित्यर्थः।</strong></li>
<li>&lsquo;सूर्याया वहतुः प्रागात्&rsquo; (ऋ॰१०.८५.१३)। <strong>वहतुर्वाहनं प्रासरदित्यर्थः।</strong></li>
<li>&lsquo;सा गदा तत्करान्मुक्ता प्रागाद्द्रोणजिघांसया&rsquo; (भा॰भीष्म॰५३.१९)। <strong>उक्तोऽर्थः</strong> । <strong>सा गदा वेगवन्मुक्ता प्रायादिति पाठान्तरम्।</strong></li>
<li>&lsquo;एति प्र होता&rsquo; (ऋ॰१.१४४.१)। <strong>प्रैति प्रक्रामतीत्यर्थः।</strong></li>
<li>&lsquo;प्र ते वज्रः प्र मृणन्नेतु&rsquo; (ऋ॰३.३०.६)। <strong>दूराद् दूर तरं गच्छतु इत्याह।</strong></li>
</ul>
<p><strong>-&lsquo;तस्मात्तद् (रुधिरम्)</strong> आतृण्णत्प्रैति रसो वृक्षादिवाहतात्&rsquo; (बृ॰उ॰३.९.२८)। <strong>ऊर्ध्वं निष्क्रामति, निःसरति, प्रवहति, स्रवति, स्यन्दत इति वैकोऽर्थः।</strong></p>
<ul>
<li>&lsquo;तस्य यथैव प्रायणं तथोदयनम्&rsquo; (ऐ॰ब्रा॰३.४३)। <strong>प्रायणमित्युपक्रममाह।</strong></li>
<li>&lsquo;त्रिवृत्प्रायणा हि यज्ञाः&rsquo; (श॰ब्रा॰१.३.५.६)। <strong>त्रिवृदादय इत्याह।</strong></li>
<li>&lsquo;भ्रातॄणां प्रायणं भ्राता योऽनुतिष्ठति धर्मवित्&rsquo; (भा॰पु॰६.५.३१)। <strong>लोकयात्रां संविधत्त इति पुराणकृत्कल्पितोऽर्थः।</strong></li>
<li>अद्य ते दर्शयिष्यामि पूर्वप्रेतान् पितामहान्&rsquo; (भा॰भीष्म॰८४.५१)। <strong>प्रेतान्=मृतान्।</strong></li>
<li>&lsquo;स्वजनाश्रु किलातिसन्ततं दहति प्रेतमिति प्रचक्षते&rsquo; (रघु॰८.८६)।</li>
<li>&lsquo;प्रेतान् भूतगणांश्चान्ये यजन्ते तामसा जनाः&rsquo; (गीता॰१७.४)। <strong>प्रेता योनिविशेषा ये मर्त्यानाविश्य कदर्थयन्ति।</strong></li>
<li>&lsquo;शुश्रुवुर्दारुणा वाचः प्रेतानामिव भारत&rsquo; (भा॰भीष्म॰६.४६.१९)। <strong>प्रेता निरयालयाः, नारकिरणः।</strong></li>
<li>प्रथिता प्रेतकृत्यैषा पित्र्यं नाम विधुक्षये (मनु॰३.१२७)। <strong>इह प्रेताः पितर उच्यन्ते।</strong></li>
<li>&lsquo;प्रेतिरसि धर्मणे त्वा&rsquo; (गो॰ब्रा॰उ॰२.१३)। <strong>प्रेतिः प्रस्थानमुच्यते। प्रेतिरिति क्तिन्नन्तम्।</strong></li>
<li>&lsquo;प्रायोदेवता वा&rsquo; (नि॰७.४.६)। <strong>प्राय इत्यधिकार उच्यते इति दुर्गः।</strong></li>
<li>&lsquo;प्राची प्रेतमध्वरं कल्पयन्ती&rsquo; (वा॰सं॰५.१७)। <strong>प्रेतम्=प्रकर्षेण गच्छतम्।</strong></li>
</ul>
<h3 id="इष">इष्</h3>
<ul>
<li>इष् (इष-गतौ)।</li>
<li>&lsquo;प्र वाचमिन्दुरिष्यति&rsquo; (ऋ॰९.१२.६)। <strong>प्रेष्यति प्रेरयति प्रयोजयति।</strong>  <strong>अप्रैषीद् (=प्रैषीद्)</strong></li>
<li>&lsquo;राजपुत्री मां सुराहारी तवान्तिवम्&rsquo; (भा॰वि॰१६.४) <strong>प्रैषीद् व्यस्राक्षीत् इत्याह।</strong></li>
<li>&lsquo;आर्ष्टिषेणेन सृष्टा देवापिना प्रेषिताः&rsquo; (ऋ॰१०.९८.६)। (इषवः)</li>
<li>&lsquo;यातुधानप्रेषिताः&rsquo; (श॰ब्रा॰७.४.१.२९)। <strong>प्रेषिताः प्रास्ता मुक्ता इत्यर्थः।</strong></li>
<li>&lsquo;रथन्तरं गायेति प्रेष्यति&rsquo; (का॰श्रौ॰४.९.७)। <strong>प्रेष्यत्यादिशतीत्यर्थान्तरम्।</strong></li>
<li>&lsquo;न हि प्रकृष्टाः प्रेष्यन्ते प्रेष्यन्ते हीतरे जनाः&rsquo; (रा॰५.३९.३९, ५.६८.२२)। <strong>शिष्यन्त आज्ञाप्यन्ते इत्येवार्थः।</strong></li>
<li>&lsquo;मुक्ता जालप्रतिच्छन्नान् प्रैषीत्कर्णरथं प्रति&rsquo; (भा॰कर्ण॰८१.३)। <strong>व्यसर्जयदित्यर्थः।</strong></li>
<li>&lsquo;साश्वं ससूतं त्वरितः पार्थः प्रैषीद्यमक्षयम्&rsquo; (भा॰द्रोण॰२८.८)। उक्त एवार्थः।</li>
<li>&lsquo;प्रेषयामि महावेगमस्त्रमस्य विनाशने&rsquo; (रा॰३.३५.४६)।</li>
<li>&lsquo;प्रैषिषद्राक्षसः प्रासम्&rsquo; (भट्टि॰१५.७७)।</li>
<li>&lsquo;चिन्तयित्वा तु पार्थेभ्यः प्रेषयिष्यामि सञ्जयम्&rsquo; (भा॰उ॰२१.२०)। <strong>ण्यन्तस्य प्रपूर्वस्य इषेः स एवार्थो योऽण्यन्तस्य।</strong></li>
<li>&lsquo;स्निग्धं वीक्षितमन्यतोऽपि नयने यत्प्रेषयन्त्या तया&rsquo; (शा॰२.२)। <strong>प्रेषयन्त्या व्यापारयन्त्या।</strong></li>
<li>स च मे प्रेषयामास शैवं धनुरनुत्तमम्। &lsquo;..मह्यं वै दीयतामिति&rsquo; (रा॰१.७१.१७)। <strong>सतर्जनं प्रबोधयामासेत्यर्थः।</strong></li>
<li>&lsquo;प्रेषयन्तीव वै दासीर्दासांश्च विविधान् बहून्&rsquo; (भा॰वि॰९.९)। <strong>प्रैषं कारयन्ती स्वामिनी सतीत्यर्थः।</strong></li>
<li>&lsquo;इत्युक्त्वा धर्मराजाय प्रेषयामास वै तदा&rsquo; (भा॰आश्रम॰८.१०)। <strong>पुरुषं प्रेषयामास धर्मराजो युधिष्ठिर आकार्यताम् इहानीयतामिति।</strong>  <strong>एषा संस्कृते भणितभङ्गी। अत्रावधातव्यम्।</strong></li>
<li>&lsquo;दुःशासनाय सुबहून् प्रेषयामास सायकान्&rsquo; (भा॰भीष्म॰११७.४२)। <strong>प्रास, विससर्ज, मुमोचेति वाऽर्थः।</strong></li>
<li>&lsquo;रथं श्वेतहयैर्युक्तं प्रेषयामास संयुगे&rsquo; (भा॰भीष्म॰८४.४७)। <strong>आज, प्राज, अभ्याजेति वार्थः।</strong></li>
<li><strong>'</strong> प्रेषितस्तदैव प्रतिपद्येत' (आप॰ध॰१.७.२५)। <strong>प्रेषितः शिष्टो भवत्याज्ञप्तो वा।</strong></li>
<li>&lsquo;तथा प्रचक्रुस्तत्सर्वं राज्ञा यत्प्रेषितं तदा&rsquo; (रा॰१.११.२५)। <strong>प्रेषितं प्रैषः। राज्ञा यदादिष्टं तत्सर्वं कर्तुमारेभिर इत्यर्थः।</strong></li>
<li>&lsquo;तमिष्टिभिः प्रैषमैच्छन्&rsquo; (ऐ॰ब्रा॰१.२)। <strong>प्रैषमन्वेष्टुम् इत्याह।</strong>  <strong>तुमर्थे णमुल्। अन्वर्थे प्रशब्दः।</strong></li>
<li>&lsquo;इषिता दैव्या होतारो भद्रवाच्याय प्रेषितो मानुषः (होता) सूक्तवाकाय&rsquo; (श॰ब्रा॰१.९.१.१)। <strong>प्रेषितः केतितो निमन्त्रित उच्यते।</strong></li>
<li>नैते जातु निवर्तेरन् प्रेषिता हस्तिसादिभिः (भा॰द्रोण॰ ११२.१८)। <strong>प्रेषिताः प्राजिताः।</strong></li>
</ul>
<h3 id="ईकष">ईक्ष्</h3>
<ul>
<li>ईक्ष् (ईक्ष-दर्शने)।</li>
<li>&lsquo;तथा नोद्धृतसाराणि प्रेक्षते चाप्रदाय च&rsquo; (भा॰अनु॰१०४.९०)। <strong>प्रेक्षते (=प्रेक्षमाणाय) =याचकाय। याचको हि दातृमुखप्रेक्षी भवतीति प्रपूर्व इक्षतिर्यात्रामाह।</strong></li>
<li>&lsquo;प्रेक्षाकारी याति पदं मुक्तमपायैः&rsquo; (कि॰१८.२८)। <strong>प्रेक्षा बुद्धिः, तया करोति तच्छीलः।</strong></li>
<li>&lsquo;प्रेक्षापूर्वं मया द्यूतमिदमासीदुपेक्षितम्&rsquo; (भा॰सभा॰७३.१४)। <strong>नाट्यशालाऽपि प्रेक्षागारं प्रक्षागृहं वोच्यते। अत्र प्रेक्षा दृश्य भवति।</strong></li>
<li>&lsquo;यत्र धर्मो ह्यधर्मण सत्यं यत्रानृतेन च। हन्यते प्रेक्षमाणानां हतास्तत्र सभासदः&rsquo; (मनु॰८.१४)॥ <strong>प्रेक्षमाणानां प्रत्यक्षमीक्षमाणानाम्।</strong></li>
<li>&lsquo;गर्हये पाण्डवांस्त्वेव युधि श्रेष्ठान् महाबलान्। ये क्लिश्यमानां प्रेक्षन्ते धर्मपत्नीम्&rsquo; (भा॰वन॰१२.६६)॥ <strong>प्रेक्षन्तेऽविरुन्धाना अगर्हयन्तो वा पश्यन्तीत्यर्थः। प्रसन्नाः सन्त ईक्षन्त इति वाऽर्थः।</strong></li>
</ul>
<h3 id="ईर">ईर्</h3>
<ul>
<li>ईर् (ईर-गतौ कम्पने च)।</li>
<li>&lsquo;पशवो वै पूषा। त एतस्य प्रसवे प्रेरते&rsquo; (श॰ब्रा॰९.२.३.१२)। <strong>प्रसवोऽभ्यनुज्ञानम्।</strong>  <strong>अभ्यनुज्ञाताः सन्तः प्रचरन्तीत्यर्थः।</strong></li>
<li>&lsquo;यस्य ते विश्वा भुवनानि केतुना प्र चेरते नि च विशन्ते अक्तुभिः&rsquo; (ऋ॰१०.३७.९)। <strong>केतुना च प्रेरते गतिमन्ति भवन्ति प्रचरन्ति सञ्चरन्तीत्यर्थः। निविशन्ते=उपरमन्ति, निश्चलानि भवन्ति।</strong></li>
<li>&lsquo;निशितायां (=निशायाम्) निर्वपेन्निशितायां हि रक्षांसि प्रेरते (=पर्यटन्ति)&rsquo; (तै॰स॰२.२.२)।</li>
<li>&lsquo;त्वय्युदिते प्रेरते चित्रभानो&rsquo; (अथर्व॰४.२५\३)। <strong>प्रेरते स्वे स्वे कर्मणि प्रवर्तन्ते।</strong></li>
<li>&lsquo;किमुद्दिश्य काश्यपेन मत्सकाशमृषयः प्रेरिताः स्युः&rsquo; (शा॰४)। <strong>प्रेरिताः विसृष्टाः।</strong></li>
<li>&lsquo;आत्मानमपि च क्रुद्धः प्रेरयेद् यमसादनम्&rsquo; (भा॰वन॰२९.६)। <strong>अनन्तरोदित एवार्थः।</strong></li>
<li>&lsquo;मुहूर्तं प्रेरितवती गमनागमनश्रमम्&rsquo; (वृ॰श्लो॰सं॰५.१५५)। <strong>श्रमं विनीतवती विगमितवतीत्यर्थः।</strong></li>
</ul>
<h3 id="उकष">उक्ष्</h3>
<ul>
<li>उक्ष् (उक्ष-सेचने)।</li>
<li>&lsquo;यदिष्टरूपरसगन्धस्पर्शं प्रोक्षितम्&rsquo; (वै॰सू॰६.२.५)। <strong>यज्ञियेन जलेन प्रसिच्य संस्कृतमित्यर्थः।</strong></li>
<li>&lsquo;उत्तानेनैव हस्तेन प्रोक्षणं समुदाहृतम्। न्यञ्चताऽभ्युक्षणं प्रोक्तं तिरश्चाऽवोक्षणं मतम्&rsquo; (गृ॰सं॰भाष्ये १.१०३)॥</li>
<li>&lsquo;प्रोक्षिताऽभ्युक्षिताः सौम्याः&rsquo; (भा॰अनु॰९८.३४)। <strong>उक्तोऽर्थः</strong> ।</li>
<li>&lsquo;तं यज्ञं बर्हिषि प्रौक्षन्&rsquo; (ऋ॰१०.९०.७)। त्रिरेवाग्निं प्रोक्षति त्रिः पर्युक्षति (कौ॰सू॰)।</li>
</ul>
<h3 id="उञछ">उञ्छ्</h3>
<ul>
<li>उञ्छ् (उछि-उञ्छे)।</li>
<li>&lsquo;उञ्छः कणश आदानमिति&rsquo; वैजयन्त्यां यादवः।</li>
<li>&lsquo;लिखितमपि ललाटे प्रोञ्छितुं कः समर्थः&rsquo; (हित॰१.२१)। <strong>प्रमाजितुमित्यर्थः।</strong></li>
</ul>
<h3 id="ऊरण">ऊर्णु</h3>
<ul>
<li>ऊर्णु (ऊर्णुञ्-आच्छादने)</li>
<li>&lsquo;वाससा प्रोर्णुवन्ति&rsquo; (ऐ॰ब्रा॰१.३)। <strong>अविशिष्टो धात्वर्थः।</strong></li>
</ul>
<h3 id="ऊह">ऊह्</h3>
<ul>
<li>ऊह् (ऊह्-वितर्के)।</li>
<li>&lsquo;प्राणाय त्वेति प्राचीमुपलां प्रोहति&rsquo; (अाप॰शरु॰१.६.२१.६)। <strong>प्रोहति प्रापयतीत्यर्थान्तरम्।</strong></li>
<li>&lsquo;वाजस्य मा प्रसवेन प्रोहामि&rsquo; (वा॰सं॰२.१५)। <strong>वाजस्य पुरोडाशादेरभ्यनुज्ञयाऽऽत्मानं प्रेरयामीत्यर्थः।</strong></li>
<li>अत्र महीधर इत्थमाह— <strong>यद्यप्यूहतिर्वितर्कार्थस्तथाऽप्युपसर्गवशादुत्साहार्थः।</strong></li>
<li>&lsquo;कृष्णाजिने प्रोहति (पिष्टानि)&rsquo; (का॰श्रौ॰२.५.७)। <strong>प्रोहति प्रक्षिपतीत्यर्थः।</strong></li>
<li>&lsquo;येन पूषा बृहस्पतेरिति त्रिः प्राञ्चं प्रोहति&rsquo; (गो॰गृ॰२.९.१६)। <strong>प्रोहति सवितर्कं पश्यतीति सत्यव्रतः। प्रोहति प्रेरयति क्षुरमिति तु मुकुन्दशर्मा।</strong></li>
</ul>
<h3 id="ऋ">ऋ</h3>
<ul>
<li>ऋ (ऋ-गतिप्रापणयोः)।</li>
<li>&lsquo;प्र वां रथो मनोजवा इयर्ति&rsquo; (ऋ॰७.६८.३)। <strong>प्रेयर्ति =प्रकर्षेणैति।</strong></li>
<li>&lsquo;श्रीणामुदारो धरुणो रयीणां मनीषाणां प्रार्पणः सोमगोपाः&rsquo; (ऋ॰१०.४५.५)। <strong>प्रार्पणः प्रेरकः। अर्तेर्ण्यन्तस्य प्रयोगः।</strong></li>
<li>&lsquo;देवो वः सविता प्रार्पयतु श्रेष्ठतमाय कर्मणे&rsquo; (वा॰सं॰१.१)।</li>
</ul>
<h3 id="कथ">कथ्</h3>
<ul>
<li>कथ् (कथ-वाक्यप्रबन्धे)।</li>
<li>&lsquo;यावन्निःश्रेयसं वाक्यं किञ्चित् प्रकथयाम्यहम्&rsquo; (रा॰५.१.९३)। <strong>प्रकथयाम्युच्चारयामीत्यर्थः।</strong>  <strong>अत्र प्रशब्दः सङ्कोचे परिच्छेदे वर्तते।</strong>  <strong>धात्वर्थं वाक्यप्रबन्धमुक्तिमात्रे पर्यवसाययति।</strong></li>
</ul>
<h3 id="कम">कम्</h3>
<ul>
<li>कम् (कमु-कान्तौ)।</li>
<li>&lsquo;न भाभूपूकमिगमिप्यायिवेपाम्&rsquo; (पा॰८.४.३४) इति सूत्रे प्रकमनम् इति काशिकायामुदाहरणम्। <strong>तदिदं प्रपूर्वोऽस्य प्रयोगो व्यवहारं नातिपततीति वेदयति।</strong></li>
</ul>
<h3 id="कमप">कम्प्</h3>
<ul>
<li>कम्प् (कपि-चलने)।</li>
<li>&lsquo;प्राकम्पत महाशैलः&rsquo; (भा॰वन॰१६०.१६)। <strong>बलवद् विधुतोऽभवत्, बलात् क्षुभितोऽजायतेत्यर्थः।</strong></li>
</ul>
<h3 id="कल">कल्</h3>
<ul>
<li>कल् (कल-शब्दसङ्ख्यानयोः, कल-विलक्षेपे, कल-गतौ सङ्ख्याने च)।</li>
<li>&lsquo;ध्रुवस्य पुत्रो भगवान् कालो लोकप्रकालनः&rsquo; (हरि॰१.३.३९)। <strong>प्रशब्दः प्रकर्षे। प्रकलयति साधु सञ्चष्टे आयुरिति कालः। स एव लोकप्रकालनः।</strong></li>
<li>&lsquo;प्रवृद्धमारुज्य महीप्ररोहम्। प्रकालयन्नेव स पार्थिवौघान् क्रुद्धोऽन्तकः प्राणभृतो यथैव&rsquo; (भा॰आदि॰१९३.५)। <strong>प्रकालयन् प्रणुदन्नित्यर्थः।</strong></li>
<li>&lsquo;प्रकाल्यमानस्तेनायं शूलहस्तेन रक्षसा। अग्न्यगारं प्रति द्वारि मया दोर्भ्यां निवारितः&rsquo; (भा॰वन॰१३७.७)॥ <strong>उक्तोऽर्थः</strong> ।</li>
<li>&lsquo;तं प्रकालयैता गा ब्रह्मबन्ध इत्यब्रवीत्&rsquo; (छां॰उ॰१८.२)। <strong>इह प्रकालनं प्राजनं भवति।</strong></li>
</ul>
<h3 id="कश">कश्</h3>
<ul>
<li>कश् (कश-गतिशासनयोः)।</li>
<li>प्रकश इत्याथर्वणे (९.१.२१) पठ्यते। द्यौः कशा विद्युत्प्रकशः। <strong>तत्र कशप्रहार इत्यर्थः।</strong></li>
</ul>
<h3 id="कश-1">काश्</h3>
<ul>
<li>काश् (काशृ-दीप्तौ)।</li>
<li>&lsquo;सनिःश्वास इवादर्शश्चन्द्रमा न प्रकाशते&rsquo; (रा॰३.२२.१३)। <strong>व्यक्तिं न याति, विस्पष्टं नेक्ष्यत इत्यर्थः।</strong></li>
<li>&lsquo;तावुभौ स्म प्रकाशेते पुष्पिताविव किंशुकौ&rsquo;। <strong>किंशुकवत् प्रतीयेते इत्याह।</strong></li>
<li>&lsquo;तस्यैते कथिता ह्यर्थाः प्रकाशन्ते महात्मनः&rsquo; (श्वे॰उ॰६.२३)। <strong>व्यक्ता दृश्या भवन्तीत्याह।</strong></li>
<li>&lsquo;द्वारिणं तापसा ऊचू राजानं च प्रकाशय&rsquo; (भा॰आदि॰१२६.१०)। आगतान्नो निवेदयेत्यर्थः।</li>
<li>&lsquo;कदाचित्कुपितं मित्रं सर्वदोषं प्रकाशयेत्&rsquo; (चाणक्य॰)। <strong>गुह्यं सर्वदोषं परस्मै कथयेदित्यर्थः।</strong></li>
</ul>
<h3 id="कङकष">काङ्क्ष्</h3>
<ul>
<li>काङ्क्ष (काक्षि-काङ्क्षायाम्)।</li>
<li>&lsquo;अन्नपानं प्रकाङ्क्षति&rsquo; (सुश्रुत॰१.५२.६)। <strong>विशेषेणेच्छति।</strong>  <strong>वर्धेते अस्याशनायापिपासे इत्यर्थः।</strong></li>
<li>&lsquo;यथा मृगपतिर्नित्यं प्रकाङ्क्षति वनौकसः&rsquo; (भा॰शां॰११६.२३)।</li>
</ul>
<h3 id="कप">कुप्</h3>
<ul>
<li>कुप् (कुप-क्रोधे)।</li>
<li><strong>प्रकृतिप्रकोपः प्रजानां राजविद्रोहो भवति। वातपित्तादिप्रकोपो वातादेः शरीरस्थस्याटोपो भवति।</strong></li>
</ul>
<h3 id="क">कृ</h3>
<ul>
<li>कृ (डुकृञ्-करणे)।</li>
<li>&lsquo;किं देवदत्तः प्रपचति आहोस्वित्प्रकरोति&rsquo; (सू॰का॰८.१.४४)।</li>
<li>&lsquo;यत्त्वा क्रुद्धाः प्रचक्रुर्मन्युना पुरुषे मृते (अथर्व॰१२.२.५)। <strong>प्रकरोतिरिह हिसायां वर्तते। प्रचक्रुर्जघ्नुरपाचक्रुरिति वार्थः।</strong></li>
<li>&lsquo;प्रकुर्वीमहि गां सम्यक्&rsquo; (हरि॰१.२१.११)। <strong>हिंसया साधयेमहीति</strong> नीलकण्ठः।</li>
<li>&lsquo;कथं हि भीष्मात्प्रथितः पृथिव्यां भयं त्वमद्य प्रकरोपि वीर (भा॰भीष्म॰८५.२५)। <strong>प्रकरोषि=अनुभवसि, संवेत्सि।</strong></li>
<li>&lsquo;जानन्नपि नरो दैवात्प्रकरोति विगर्हितम्&rsquo; (पञ्चत॰४.३५)। <strong>प्रकरोति=करोति=आचरति।</strong> प्रकुर्वते</li>
<li>&lsquo;वारिदरोधनिर्गताः परस्परालापमिवामला दिशः&rsquo; (कि॰४.३०)। <strong>इहापि प्रकरोतिः करोतेरेवार्थमाह निर्विशेषम्।</strong></li>
<li>&lsquo;कामद्वेषसमायुक्तो मोहात्प्रकुरुते भवान्&rsquo; (भा॰उ॰१६८.१८)। <strong>भेदं कुरुत इत्यर्थः। प्रकारो भेदो भवति (सादृश्यं च)।</strong></li>
</ul>
<p><strong>-</strong> &lsquo;या बुद्धेर्न विधेयतां प्रकुरुते&rsquo; (तन्त्रा॰१.१३.१४५)। <strong>प्रकुरुते साधयतीत्यनर्थान्तरम्।</strong></p>
<ul>
<li>&lsquo;स मन्त्रिणः प्रकुर्वीत प्राज्ञान्मौलान् स्थिराञ्शुचीन्&rsquo; (याज्ञ॰१.३१२)। <strong>विनियुञ्जीत, अधिकुर्यादित्यर्थः। प्रकुर्यादायकर्मान्तव्ययकर्मसु चोद्यतान्। अनन्तरोदीरितोऽर्थः।</strong></li>
<li>&lsquo;यदि विधिरेवमपूर्वमर्थं प्रकरिष्यति&rsquo; (मी॰शा॰भा॰४.२.२४)। <strong>प्रकरिष्यति=अधिकरिष्यति, प्रस्तोष्यति।</strong> एतानि पञ्च रूपाणि विधिवत् क्रियन्ताम्। <strong>साध्यन्तां निष्पाद्यन्ताम्।</strong></li>
<li>तदेतत्ते कपूयचरितं प्रकरोति लज्जाम्। <strong>प्रकरोति जनयति।</strong></li>
<li>&lsquo;न ह्येतदेकं वाक्यं (अथातो धर्मजिज्ञासेति) पुरस्ताच्च वेदाध्ययनाद् धर्मजिज्ञासां प्रतिषेधिष्यति परस्ताच्चानन्तर्यं प्रकरिष्यति (मी॰शा॰भा॰१.१.१.१)। <strong>प्रकरिष्यति विधास्यति।</strong></li>
<li>&lsquo;तदिन्द्र प्रेव वीर्य चकर्थ&rsquo; (ऋ॰१.१०३.७)। <strong>प्रचकर्थ=आविश्चकर्थ, निरुवहिथेति वाऽर्थः।</strong></li>
<li>&lsquo;पुण्यशीलं नरं प्राप्य किं दैवं प्रकरिष्यति&rsquo; (भा॰अनु॰६.२९)। <strong>कर्तुं प्रभविष्यति।</strong></li>
<li>इत्येवमादिभिः कारणैः परस्त्रियमपि प्रकुर्वीत (कामसू॰)। <strong>प्रकुर्वीत=अधिगच्छेत्तस्यां सहसा प्रवर्तेत।</strong></li>
<li>&lsquo;या तु कन्यां प्रकुर्यात्स्त्री&rsquo; (मनु॰८.३७०)। <strong>दूषयेत्, अवमानयेत्, वेश्यावृत्तिं प्रति प्रेरयेत्।</strong></li>
<li>&lsquo;विष्णु प्रकुरुते&rsquo; (भट्टि॰८.१८)। <strong>मूर्धनि कुरुते, पूजयतीत्यर्थः।</strong>  <strong>गाथाः प्रकुरुते=प्रकथयति। अत्रार्थे करोतेर्नित्यमात्मनेपदम्।</strong></li>
<li>&lsquo;एतानि हि यज्ञे प्रतमामिव क्रियन्ते&rsquo; (ऐ॰ब्रा॰१.९)। <strong>प्रक्रियन्तेतमाम्=बहुलं प्रयुज्यन्ते।</strong></li>
<li>&lsquo;न किञ्चन कर्म कुर्युर्न प्रकुर्वीरन्&rsquo; (पा॰गृ॰३.१०)। <strong>न कारयेयुरित्यर्थः। नेतरेण क्रियां प्रयोजयेयुः।</strong></li>
<li>&lsquo;यथा दारान् प्रकुर्यात्स पुत्रानुत्पादयेद् यथा&rsquo; (भा॰आदि॰४५.३२)। <strong>अत्र प्रपूर्वोऽपि करोतिः परिग्रहे वर्तते न सहसा प्रवृत्तौ साहसिक्ये।</strong></li>
<li>&lsquo;उत प्रकृणुते युधा गाः&rsquo; (ऋ॰४.१७.१०)। <strong>विजित्य वशे कुरुते इत्यर्थः।</strong></li>
<li>&lsquo;प्रचाके सहसा सहः&rsquo; (ऋ॰८.४.५)। <strong>बलेन बलं जिगायेत्यर्थः।</strong></li>
<li>&lsquo;प्र हि त्वा पूषन्नजिरं नयाम निस्तोमेभिः कृण्व ऋणवो यथा मृधः&rsquo; (ऋ॰१.१३८.२)। <strong>प्रकृण्वः=इतोऽभिमुखं कुर्वः, इत आवर्तयावः।</strong></li>
<li>&lsquo;शतं प्रकुरुते&rsquo; (पा॰१.३.३२ का॰)। <strong>धर्मार्थं शतं विनियुङ्क्त इत्यर्थः। अत्रार्थे करोतेरात्मनेपदं नियतम्।</strong></li>
<li>&lsquo;पार्श्वतः करणं प्राज्ञो विष्टम्भित्वा प्रकारयेत्&rsquo; (भा॰शां॰१४२.९)। <strong>पश्चात्करणीयं विशिष्टमधिकं कुर्यादित्यर्थः। अत्र प्रशब्दो वैशिष्ट्यमाधिक्यमाह।</strong> द्वौ नञौ प्रकृतार्थं गमयतः। <strong>प्रक्रान्तमप्रतिषिद्धमर्थमाहतुरित्यर्थः।</strong></li>
<li>पुनर्वररुचिस्तस्मै प्रकृतार्थमवर्णयत् (कथा॰)। <strong>अनन्तरोदित एवार्थः।</strong></li>
<li>&lsquo;हित्वाभिषेकं प्रकृतं प्रजाभिः&rsquo; (भट्टि॰३.३६)। <strong>प्रकृतम्=प्रस्तुतम्=प्रारब्धम्।</strong></li>
<li>&lsquo;तत्प्रकृतवचने मयट्&rsquo; (पा॰५.४.२१)। <strong>प्राचुर्येण प्रस्तुतं प्रकृतम्।</strong></li>
<li>&lsquo;प्रियेभ्यः प्रकृतं साधु को नु स्वन्ततरो मम&rsquo; (भा॰शल्य॰६४.२३)। <strong>प्रकृतमुपकृतम्।</strong></li>
<li>&lsquo;अर्पितप्रकृतकान्तिभिर्मुखैः&rsquo; (रघु॰१९.१०)। <strong>व्यञ्जितस्वाभाविकरागैरित्यर्थः।</strong></li>
<li>&lsquo;अनुष्ठास्यति रामस्य सीता प्रकृतमासनम्&rsquo; (रा॰२.३७.२३)। <strong>प्रकृतं प्रस्तुतमिति रामष्टीकाकारः।</strong></li>
<li>&lsquo;प्रकृत्याऽन्नं यथाशक्ति भोजयेत् सह भार्यया&rsquo; (मनु॰३.११३)। <strong>प्रकृत्य=साधयित्वा, पक्त्वा।</strong></li>
<li>&lsquo;तेन नष्टेषु वेदेषु प्रक्रियासु मखेषु च&rsquo; (हरि॰१.४१.१०५)। <strong>प्रक्रियासु=अनुष्ठानप्रकारेषु।</strong></li>
<li>&lsquo;शूराय च सपुत्राय नृपतिः प्रक्रियां ददौ&rsquo; (राजत॰५.४२)। <strong>प्रक्रिया=राजलक्ष्माणि=छत्रचामरादीनि।</strong></li>
<li>&lsquo;नोच्छ्रितं सहते कश्चित् प्रक्रिया वैरकारिका&rsquo; (शां॰१११.५९)।</li>
<li>&lsquo;प्रक्रिया समुन्नयनमन्यापेक्षयाऽभ्यधिकः वा। अकस्मात्प्रक्रिया नृणाम् अकस्माच्चापकर्षणम्&rsquo; (भा॰शां॰१११.८८)। <strong>प्रक्रिया समुन्नतिरारूढिः।</strong></li>
<li>&lsquo;भोः पश्य दयितापत्ये दुहितुः प्रक्रियामिति&rsquo; (वृ॰श्लो॰सं॰५.२४३)। <strong>प्रक्रिया=प्रकर्म=परदाराभिमर्शः।</strong></li>
<li>&lsquo;स्थेम्ने न्वेवाथो कर्मणः प्रकृततायै&rsquo; (श॰ब्रा॰६.५.४.१)। <strong>प्रकृतता प्रवृद्धिः।</strong></li>
<li>&lsquo;स्त्री प्रकृता सकामा समाना द्वादशपणं दण्डं दद्यात्&rsquo; (कौ॰अ॰४.८९)। <strong>प्रकृता दूषिता पारदारिकेण।</strong> &lsquo;सवर्णामप्राप्तफलां कन्यां प्रकुर्वतो हस्तवधश्चतुश्शतो वा दण्डः&rsquo; (कौ॰अ॰४.८९)। -</li>
</ul>
<p>&lsquo;कुलभार्यां प्रकुर्वाणमहं द्रष्टुं दशाननम्&rsquo; (भट्टि॰८.१९)। <strong>भार्यायां सहसा प्रवर्तमानं परामृशन्तम्।</strong></p>
<ul>
<li>&lsquo;उपकुर्वन्तमत्यर्थं प्रकुर्वाणोऽनुजीविवत्&rsquo; (भट्टि॰८.१८)। <strong>प्रकुर्वाणः सेवमानः।</strong></li>
<li>&lsquo;स्वजातिगुणसम्पन्नाः स्वेषु कर्मसु संस्थिताः। प्रकर्तव्या ह्यमात्यास्तु नास्थाने प्रक्रिया क्षमा&rsquo; (भा॰शां॰११९.३)॥ <strong>प्रकर्तव्या नियोक्तव्याः। प्रक्रिया नियोगः।</strong></li>
<li>&lsquo;तत्र ये पुण्यकृतस्तेषां प्रकृतयः पराज्वलन्त्य उपलभ्यन्ते&rsquo; (आप॰ध॰२.२४)। <strong>प्रकृतयः शरीराणि।</strong>  <strong>भोजप्रबन्धे प्रकृतिशब्दो भिषक्कृते भेषजनिर्देशे व्यवहृतः।</strong></li>
<li>&lsquo;नार्थानां प्रकृतिं वेत्सि&rsquo; (भा॰वि॰४९.१)। <strong>मूलकारणं प्रधानोपायम्, प्राप्तिकारणमिति नीलकण्ठः। -</strong></li>
<li>&lsquo;उष्णत्वमग्न्यातपसम्प्रयोगाच्छैत्यं हि यत्सा प्रकृतिर्जलस्य&rsquo; (रघु॰५.५४)।</li>
<li>&lsquo;मरणं प्रकृतिः शरीरिणां विकृतिर्जीवितमुच्यते बुधैः&rsquo; (रघु॰८.८.७)॥ <strong>प्रकृतिः संसिद्धिः स्वभावः।</strong></li>
<li>&lsquo;प्रकृतिः खलु सा महीयसः सहते नान्यसमुन्नतिं यया (कि॰२.२१)। <strong>उक्तोऽर्थः</strong> ।</li>
<li>&lsquo;महानुभावप्रकृतिः&rsquo; (मालती॰१)। प्र <strong>कृतिराकृतिः सन्निवेशः संस्थानम्।</strong></li>
<li>&lsquo;गोपालप्रकृतिरार्यकोऽस्मि&rsquo; (मृच्छ॰७)। <strong>गोपालवंशजः, गोपालान्वयज इत्यर्थः।</strong></li>
<li>&lsquo;प्रक्रियेयं न ते युक्ता बहिस्त्वं क्षत्रधर्मतः&rsquo; (भा॰आश्व॰७९.३)। <strong>प्रक्रिया वृत्तिर्व्यवहार आचारसरणिरिहोक्ता।</strong> युक्तं चेदम्। बभ्रुवाहनोऽर्जुनं पितरं नायोधयत् प्रत्युत ब्राह्मणार्थपुरःसरस्तम्प्रति विनयेन निर्ययौ। एवं स्थितेऽर्जनस्तं तर्जयामास प्रक्रियेयं नेत्यादि चाभ्युवाच।</li>
<li>&lsquo;प्रकर्ता कलहानां च नित्यं च कलहप्रियः&rsquo; (भा॰शल्य॰५४.२०)। <strong>प्रकर्ता प्रवर्तयिता जनयिता प्रयोजक इहोक्तः।</strong></li>
<li>&lsquo;प्रकृते कर्मन् विष्यति (ग्रन्थिम्)&rsquo; (श॰ब्रा॰३.६.१.२५)। <strong>प्रकृते सिद्धे (समाप्ते)।</strong></li>
</ul>
<h3 id="कत">कृत्</h3>
<ul>
<li>कृत् (कृती-छेदने)।</li>
<li>बालान् (अथर्व॰१२.४.७)। स्वधितिना (=क्षुरेण) प्रकृत्य (कौ॰सू॰४४)। <strong>अल्पशः कर्तित्वेत्यर्थः।</strong></li>
<li>&lsquo;गृह्णीत बध्नीत प्रकर्ततेमं पचाम खादाम च भीमसेनम्&rsquo; (भा॰वन॰१५४.१६)। <strong>प्रकर्तत=प्रकृन्तत=खण्डशः कुरुत।</strong></li>
</ul>
<h3 id="कष">कृष्</h3>
<ul>
<li>कृष् (कृष=विलेखने)।</li>
<li>&lsquo;सत्कुलीनश्च शूरश्च यश्च सेनां प्रकर्षति&rsquo; (भा॰आदि॰१३६.३५)। <strong>प्रकर्षति नयति प्रणयतीति वा।</strong> सेनानीर्भवतीत्यर्थः।</li>
<li>&lsquo;तस्मात्त्वं पुरुषव्याघ्र प्रकर्षैतां महाचमूम्&rsquo; (भा॰कर्ण॰१०.३५)। <strong>उक्तोऽर्थः</strong> ।</li>
<li>&lsquo;स्थानादपीन्दुः कुपितः प्रकर्षेत्&rsquo; (रा॰३.४३.४२)। <strong>आकृष्याधः पातयेदित्यर्थः।</strong></li>
<li>&lsquo;एकं तु मम दीनस्य मनो भूयः प्रकर्षति। यदस्याहं प्रियाख्याने न करोमि सदृक प्रियम्&rsquo; (रा॰५.७०.११)। <strong>मनः प्रकर्षति मनः कदर्थयति चेतस्तुदतीत्यर्थः।</strong></li>
<li>&lsquo;पश्चात् दर्भानास्तीर्य दक्षिणतः प्राची प्रकर्षेदुत्तरतश्च (खा॰गृ॰१.२.९)। <strong>वस्तारयेदित्याह।</strong></li>
<li>&lsquo;दशमं पादं प्रथमं प्रकर्षति&rsquo; (कौ॰सू॰९०)। <strong>अग्रतः प्रसारयति।</strong></li>
<li>स तैः प्रकृष्यताकृष्यत च (रा॰५.६१.१९)। <strong>अग्रतोऽकृष्यतेत्याह।</strong></li>
<li>&lsquo;वेगेन महता नावं प्राकर्षल्लवरणाम्भसि&rsquo; (भा॰वन॰१८७.४२)। <strong>अग्रेऽवाहयदित्यर्थः।</strong></li>
<li>गाण्डीवं च प्रकर्षतः। <strong>प्रकर्षणं धनुरारोपणं भवति।</strong></li>
<li>&lsquo;आयुः प्रकर्षो भोगाश्च लभ्यन्ते तपसा विभो&rsquo; (भा॰अनु॰५७.८)। <strong>आयुः प्रकर्ष आयुषो दैर्घ्यम्।</strong></li>
<li>&lsquo;वपुः प्रकर्षादजयद् गुरुं रघुः&rsquo; (रघु॰३.३४)। <strong>वपुःप्रकर्षो वपुषः सौष्ठवम्, गुणवत्तरत्वम्।</strong></li>
<li>&lsquo;वर्णप्रकर्षे सति कर्णिकारं दुनोति निर्गन्धतया स्म चेतः&rsquo; (कु॰३.२८)। <strong>वर्णप्रकर्षः=वर्णस्यानुत्तमत्वम्।</strong></li>
<li>&lsquo;प्रकर्षगतेन शोकसन्तानेन&rsquo; (उत्तर॰३)। <strong>प्रकर्षो वृद्धिः।</strong></li>
<li>&lsquo;प्रकर्षतन्त्रा हि रणे जयश्रीः&rsquo; (कि॰३.१७)। <strong>प्रकर्षो गुणैर्ज्यायस्त्वम्।</strong></li>
<li>&lsquo;प्रकर्षणाकर्षणयोरभ्याकर्षविकर्षणैः&rsquo; (भा॰आदि॰१९०.२५-२६)। <strong>प्रकर्षणं दूरे नोदनमिति नीलकण्ठः।</strong></li>
<li>&lsquo;गत्वा प्रकृष्टमध्वानम्&rsquo; (१२.८२)। <strong>प्रकृष्टं दीर्घम्।</strong></li>
<li>&lsquo;यदा प्रकृष्टा मन्येत सर्वास्तु प्रकृतीर्भृशम्&rsquo; (मनु॰७.१७०)। <strong>प्रकृष्टा उत्कर्षं गताः, समृद्धिमतीर्बलवतीर्वेति पर्यवसितोऽर्थः।</strong></li>
</ul>
<h3 id="क-1">कॄ</h3>
<ul>
<li>कॄ (कॄ-विक्षेपे)।</li>
<li>&lsquo;तानग्नौ प्रकिरेयुः&rsquo; (श॰ब्रा॰४.४.३.१२)। <strong>प्रक्षिपेयुरित्यर्थः।</strong></li>
<li>&lsquo;अश्मनस्त्रींस्त्रीन् प्रकिरति&rsquo; (श॰ब्रा॰४.८.४.३)।</li>
<li>&lsquo;हिरण्यं च सुवर्णं च वासांसि विविधानि च। प्रकिरन्तो जना मार्गे नृपतेरग्रतो ययुः&rsquo; (रा॰२.७६.१५)।</li>
<li>&lsquo;नाराजके जनपदे बीजमुष्टिः प्रकीर्यते&rsquo; (रा॰२.६७.९)। <strong>अत्रोदाहृतिषु सर्वत्र प्रशब्दो विशब्दो द्रष्टव्यः। बीजमुष्टिः प्रकीर्यत इति बीजवापमाह।</strong></li>
<li>&lsquo;कामसञ्जननार्थाय ऋषिपुत्रस्य धीमतः। सर्वतः प्रकिरन्ति स्म ललमाना वराङ्गनाः&rsquo; (रा॰१.९.१९)॥ <strong>प्रकिरन्ति=वल्गन्ति=नृत्यन्ति।</strong></li>
<li>&lsquo;विप्रकीर्णं क्वचिच्छत्रं प्रकीर्णकमपि क्वचित्&rsquo; (शि॰भा॰२१.५४)। चामरं तु प्रकीर्णकमित्यमरः।</li>
<li>&lsquo;बह्वपि स्वेच्छया कामं प्रकीर्णमभिधीयते&rsquo; (शिशु॰२.७३)। <strong>प्रकीर्णमसम्बद्धमुच्यते। प्रकीर्णा वाक्=व्यामुग्धं वचः।</strong></li>
<li>&lsquo;प्रकीर्णाम्बरमूर्धजः&rsquo; (भा॰वन॰२१.२४)। <strong>पर्याकुलकेशी अव्यवस्थितवासाश्च।</strong></li>
<li>&lsquo;प्रकीर्णः पुष्पाणां हरिचरणयोरञ्जलिरयम्&rsquo; (वेणी०)। <strong>नानापुष्पप्रचयरचित इत्यर्थः।</strong></li>
<li>प्रकीर्णमैथुनम् (भा॰अनु॰१४५.५३ )। <strong>सङ्कीर्णवर्णयोर्मिथुनीभावः।</strong></li>
</ul>
<h3 id="कत-1">कॄत्</h3>
<ul>
<li>कॄत् (कॄत-संशब्दने)।</li>
<li>&lsquo;प्रकीर्तितं व्यासमहर्षिणा च&rsquo; (हरि॰१.१.५)। <strong>प्रकीर्तितं व्याहृतम्।</strong></li>
</ul>
<h3 id="कलप">क्लृप्</h3>
<ul>
<li>क्लृप् (कृपू-सामर्थ्ये)।</li>
<li>&lsquo;प्र णोऽवनिर्देवकृता दिवा नक्तं च कल्पताम्&rsquo; (अथर्व॰५.७.३)। <strong>अवनिर्नदी। जातावेकवचनम्। प्रकम्पतां प्रवर्ततां प्रवर्धताम् इत्यर्थः। धात्वर्थ एव प्रशब्देन द्योत्यते।</strong></li>
<li>&lsquo;कृतार्थोऽहं गमिष्यामि तव चार्थः प्रकल्पते&rsquo; (रा॰२.३१.२४)। <strong>प्रकल्पते सिध्यति पुरा।</strong></li>
<li>&lsquo;हस्तकाष्ठे पुरोडाशमवदातुं प्रकल्पतः&rsquo; (का॰श्रौ॰१.२.३ सूत्रे टीका)। <strong>अवदानार्हे भवत इत्यर्थः। अत्रापि प्रक्लृपिः सामर्थ्यान्नातिरिक्तमाचष्टे।</strong></li>
<li>&lsquo;पथि यस्तं प्रकल्पयेत्&rsquo; (भा॰अनु॰४९.२०)। <strong>प्रकल्पयेदिति सङ्गृह्णीतेत्यर्थः।</strong></li>
<li>&lsquo;मृत्पात्रस्य क्रियायां हि दण्डचक्रादयो यथा। कारणत्वे प्रकल्प्यन्ते&rsquo; (भा॰अनु॰१.३८)। <strong>प्रकल्प्यन्ते=निर्धार्यन्ते।</strong></li>
</ul>
<p><strong><strong>-&lsquo;एवं शिवं हैवैनमुपस्पृशन्ति ह हैवैनं कल्पयन्ति&rsquo; (श॰ब्रा॰१२.५.२.८)।</strong> कल्पयन्ति=अग्रे प्रतिष्ठापयन्ति=अभ्यर्चन्ति।</strong></p>
<ul>
<li>&lsquo;प्रकल्पयंश्चन्द्रमा यान्येति (नक्षत्राणि)&hellip;&hellip;अष्टाविंशानि&hellip;सहयोगं भजन्तु मे (अथर्व॰१९.८.१-२)। नक्षत्राणां सहायभावमुपयन्नित्यर्थो भाति।</li>
<li>&lsquo;प्रक्लृप्तं हैवास्य स्त्री विजायते&rsquo; (श॰ब्रा॰१.३.३.६)। <strong>प्रक्लृप्तं सुखमनायासं प्रसूयत इत्यर्थः।</strong></li>
<li>द्वारि द्वारि च पौराणां पुष्पभङ्गः प्रकल्पितः। बद्धः, <strong>आसक्तः</strong> ।</li>
<li>&lsquo;अश्रु प्रकल्पितम्&rsquo; (अमरु॰७३)। <strong>नयनसलिलमुक्तमित्याह।</strong> &lsquo;यास्तु मातरः पूर्वं लोकस्यास्य प्रकल्पिताः&rsquo; (भा॰वन॰)। <strong>प्रकल्पिताः=नियतीकृताः स्थापिताः।</strong></li>
<li>&lsquo;न त्वां मन्ये मानुषं देवसत्त्वं&hellip; न ते तुल्यो विद्यते वाक्प्रकल्पे&rsquo; (भा॰वन॰१३३.३०)। <strong>वाक्प्रकल्पः प्रकृष्टः संलापः।</strong></li>
</ul>
<h3 id="करनद">क्रन्द्</h3>
<ul>
<li>क्रन्द् (क्रदि-आह्वाने रोदने च)।</li>
<li><strong>प्रक्रन्दतिरुच्चैरावाहने वर्तते। तथा चर्ग्वेदे प्रयोगः।</strong> &lsquo;प्र वः स्प ळ् क्रन्&rsquo; (५.५९.१)।</li>
</ul>
<h3 id="करम">क्रम्</h3>
<ul>
<li>क्रम् (क्रमु-पादविक्षेपे)।</li>
<li>&lsquo;प्र सोमासः पवमानासो अक्रमुः&rsquo; (ऋ॰९.३१.१)। <strong>प्राक्रमुः (=प्राक्रमिषुः)=प्राभवन् =प्रास्यन्दन्त।</strong></li>
</ul>
<p><strong><strong>-&lsquo;प्राक्रमिषमुपसामग्रियेव&rsquo; (ऋ॰१०.९५.२)</strong> प्राक्रमिषम् = प्रागाम्।</strong></p>
<ul>
<li>&lsquo;प्र सप्त सप्त त्रेधा हि चक्रमुः&rsquo; (आपः) (ऋ॰१०.७५.१)। <strong>प्रसस्यन्दिर इत्यर्थः।</strong></li>
<li>&lsquo;प्रक्रम त्वं महार्णवम्&rsquo; (रा॰५.३.७३)। <strong>विक्रमणेन पारयेत्यर्थः।</strong></li>
<li>&lsquo;यथापरः प्रक्रमते परेषु तथापरे प्रक्रमन्ते परस्मिन्&rsquo; (भा॰अनु॰११३.१०)। <strong>प्रक्रमन्ते प्रक्रामन्ति व्यवहरन्ति=आचरन्ति।</strong></li>
<li>&lsquo;तस्मात् प्राङ् प्रक्रामति त्रीन् विक्रमान्&rsquo; (श॰ब्रा॰३.५.१.१)। <strong>अग्रे प्रसरतीत्यर्थः।</strong></li>
<li>&lsquo;दग्धान्रथान्महाबाहू रौक्मिणेयः प्रचक्रमे&rsquo; (हरि॰२.७३.४९)। <strong>अतिचक्रामेत्यर्थः।</strong></li>
<li>&lsquo;को वा किं वा प्रक्रमते हरिश्रेष्ठो महाबलः&rsquo; (रा॰५.१.३४)। <strong>प्रारभते, कर्तुमुद्युङ्क्त इत्यर्थः।</strong></li>
<li>&lsquo;सभां प्रचक्रमे कर्तुम्&rsquo; (भा॰)। <strong>&lsquo;प्रचक्रमे निधानाय (=निधातुम्)</strong> ।</li>
<li>शस्त्राणां भरतर्षभ&rsquo; (भा॰वि॰५.१७)। <strong>प्रचक्रमे=प्रववृते।</strong></li>
<li>प्रचक्रमे च प्रतिवक्तुमुत्तरम् (रघु॰३.४७)। <strong>उक्तोऽर्थः।</strong></li>
<li>&lsquo;उदीराणा उतासीनास्तिष्ठन्तः प्रक्रामन्तः&rsquo; (अथर्व॰१२.१.२८)। <strong>प्रक्रामन्तः=अग्रे क्रामन्तः।</strong>  <strong>प्रक्रामति आगच्छतीति प्रोपाभ्यां समर्थाभ्याम् इति सूत्रे माधवीयधातुवृत्तौ।</strong></li>
</ul>
<h3 id="करड">क्रीड्</h3>
<ul>
<li>कीड् (क्रीड्-विहारे)।</li>
<li>&lsquo;यद् दिद्यवः पृतनासु प्रक्रीडान्&rsquo; (ऋ॰४.४१.११)। <strong>प्रक्रीडन्ति विहरन्ति, खेलन्ति।</strong></li>
<li>यैरिन्द्रः प्रक्रीडते पद्घोषैश्छायया सह (अथर्व॰५.२१.८)। <strong>आत्मानं विनोदयतीत्यर्थः।</strong></li>
<li>&lsquo;प्रक्रीडितुं सिंहशिशुं बलात्कारेण कर्षति (शा॰७)।</li>
</ul>
<h3 id="करश">क्रुश्</h3>
<ul>
<li>क्रुश् (क्रुश-आह्वाने रोदने च)।</li>
<li>&lsquo;प्राक्रोशन् भैरवं शिवाः&rsquo; (भा॰सभा॰)। <strong>प्रकृष्टमवाश्यन्तेत्यर्थः। उच्चैररुवन्।</strong></li>
<li>प्रचुक्रुशुर्महात्मानो हृष्टरूपाः (रा॰४.२५.३५)। <strong>उक्तोऽर्थः।</strong></li>
<li>&lsquo;प्राक्रोशदुच्चैः सन्त्रस्ता महाराजेति नैषधम्&rsquo; (भा॰वन॰६३.२)। <strong>अाह्वयदित्यर्थः।</strong></li>
</ul>
<h3 id="कषर">क्षर्</h3>
<ul>
<li>क्षर् (क्षर-ईषच्चलने)।</li>
<li>&lsquo;प्रास्य धारा अक्षरन्&rsquo; (ऋ॰९.२९.१ )। <strong>प्रावहन्नित्यर्थः। प्रक्षर इति वाजिनो वारणस्य वा लोहमयः कवचो भवतीत्याभिधानिकाः।</strong></li>
</ul>
<h3 id="कषल">क्षल्</h3>
<ul>
<li>क्षल् (क्षल-शौचकर्मणि)।</li>
<li>&lsquo;प्रक्षाल्य पाणी&rsquo; (श॰ब्रा॰१२.५.२.५)।</li>
<li>&lsquo;प्रक्षालनाद्धि पङ्कस्य दूरादस्पर्शनं वरम्&rsquo; (हित॰१.१८५)। <strong>उभयत्र प्रशब्देन नार्थः।</strong></li>
</ul>
<h3 id="कष-1">क्षि</h3>
<ul>
<li>क्षि (क्षि-क्षये)।</li>
<li><strong>लोके प्रायेणाकर्मकोऽयम्। वेदे तु सकर्मको दृष्टः। सकर्मकत्वे दिवादिर्न।</strong></li>
<li>&lsquo;द्विभागधनमादाय प्रक्षिणात्यवर्त्या&rsquo; (अथर्व॰१२.२.३-५)।</li>
<li>&lsquo;सपत्नान् प्रक्षिणीहि&rsquo; (अथर्व॰१०.३.१५)। <strong>नाशयोत्सादयेत्यर्थः।</strong></li>
<li>&lsquo;उपलप्रक्षिणी नना&rsquo; (ऋ॰९.११२.३)। <strong>उपलेन पेषणकरीत्यर्थः।</strong>  <strong>प्रक्षीणमिदं देवदत्तस्य। इह देवदत्तश्चिक्षाय। अयं देवदत्तक्षयस्य प्रदेश इत्यर्थः।</strong></li>
</ul>
<h3 id="कषप">क्षिप्</h3>
<ul>
<li>क्षिप् (क्षिप-प्रेरणे)।</li>
<li>&lsquo;शरान्दीप्तान् प्रचिक्षेप सुते मम&rsquo; (भा॰)।</li>
<li>&lsquo;नामेध्यं प्रक्षिपेदग्नौ&rsquo; (मनु॰४.५३)।</li>
<li>&lsquo;पण्येपु प्रक्षिपन् हीनम्&rsquo; (याज्ञ॰२.२४५)। <strong>क्रव्येषु निकृष्टं सम्मिश्रयन्नित्यर्थः।</strong></li>
<li>&lsquo;क्षारं क्षते प्रक्षिपन्&rsquo; (मृच्छ॰)।</li>
<li>&lsquo;मत्स्यमांसखण्डानि नकुलविवरद्वारात्सर्पकोटरं यावत् प्रक्षिप&rsquo; (पञ्चत॰) <strong>निधेहीत्यर्थः।</strong></li>
<li>नित्यमाम्रेडिते डाचीतिवार्तिकदर्शनात्सूत्रे कैश्चित्प्रक्षिप्तम्&rsquo; (पा॰६.१.१०० इत्यत्र कैयटः)।</li>
<li>क्वचिद् ग्रन्थान् प्रक्षिपन्ति क्वचिदन्तरितानपि। कुर्युः क्वचिच्च व्यत्यासं प्रमादात्क्वचिदन्यथा॥ इति महाभारततात्पर्यनिर्णयोपक्रमे मध्वाचार्यः। <strong>अत्र प्रक्षेपो मूलेऽविद्यमानस्य स्वकपोलकल्पितस्य ग्रन्थस्यासङ्ग उच्यते। चरके प्रक्षेपः</strong> क्वथ्यमानायामोषधौ द्रव्यान्तरस्य योगमाह।</li>
<li>&lsquo;चतुष्पथगदायुद्धे&rsquo; (भा॰आदि॰६८.१२)। अत्र चत्वारः प्रक्षेपविक्षेपपरिक्षेपाभिक्षेपाख्याः पन्थानो यस्य तद्गदायुद्धम्।</li>
<li>प्रक्षेपो दूरस्थे शत्रौ त्याग इति नीलकण्ठः।</li>
</ul>
<h3 id="कषद">क्षुद्</h3>
<ul>
<li>क्षुद् (क्षुदिर्-सम्पेषणे)।</li>
<li>&lsquo;मित्रघ्नस्य प्रचुक्षोद गदयाऽङ्गम्&rsquo; (भट्टि॰१४.३३)। <strong>सम्पिपेजेत्यर्थः। इह प्रेणनार्थः॥</strong></li>
<li>&lsquo;स्त्रीवाक्याङ्कुशप्रक्षुण्णा&rsquo; (पञ्चत॰२.१५०)। <strong>प्रक्षुण्णा=विक्षता। विद्धा वेत्यर्थः।</strong></li>
</ul>
<h3 id="कषभ">क्षुभ्</h3>
<ul>
<li>क्षुभ् (क्षुभ-सञ्चलने)।</li>
<li><strong>अत्र सञ्चलनेन प्रकृतिविपर्यासो मन्थनं चाभिप्रयते इति व्याख्यातारः। गणत्रयपठित एष धातुः सर्वत्राकर्मकः।</strong></li>
<li>&lsquo;सागरश्च प्रचुक्षुभे&rsquo; (रा॰६.७.१५)।</li>
<li>&lsquo;प्राक्षुभन् कुलपर्वताः&rsquo; (भट्टि॰१५.२५)। <strong>प्रशब्दः प्रकर्षस्य द्योतकः।</strong></li>
</ul>
<h3 id="खय">ख्या</h3>
<ul>
<li>ख्या (ख्या-प्रकथने, चक्षिङ आदेशो वा)।</li>
<li>&lsquo;प्रेमन्धः (प्र ईम् अन्धः)</li>
<li>ख्यत्&rsquo; (ऋ॰८.६८.२)। <strong>अडभावश्छान्दसः।</strong>  <strong>लुङि रूपम्। पश्यतीत्यर्थः।</strong></li>
<li>&lsquo;मन्दं प्रख्यायमानेन रूपेणाप्रतिमेन सा&rsquo; (भा॰३.६७.८, रा॰५.१८.४)। इदमिदमिति, इदं तदिति वा कथञ्चिदूह्यमानेनेत्यर्थः। न हि पञ्चाला वरणा इति योगः सम्बन्धः प्रख्यायते।</li>
<li>&lsquo;लुब्योगाप्रख्यानात्&rsquo; (पा०१.२.५४) इति सूत्रे काशिका।</li>
<li>&lsquo;यस्तु देवमनुप्येषु प्रख्यातः सहजैर्गुणैः&rsquo; (भा॰वन॰४५.७)। <strong>प्रसिद्ध इत्यर्थः।</strong></li>
<li>&lsquo;चित्तं हि प्रख्याप्रवृत्तिस्थितिशीलत्वात् त्रिगुणम्&rsquo; (१.२ यो॰सू॰भा॰)। <strong>प्रख्या दर्शनं विवक्षितम्।</strong></li>
<li>&lsquo;ज्ञानमुत्पद्यते पुंसां क्षयात्पापस्य कर्मणः। यथादर्शतले प्रख्ये पश्यत्यात्मानमात्मना&rsquo; (भा॰शां॰२०४.८)। <strong>प्रख्ये निःश्वासेन मालिन्येन वाऽनुपहते विशुद्धे।</strong></li>
<li>&lsquo;तस्यास्तदद्भुतप्रख्यं श्रुत्वा हर्षमुपागतः (रा॰७.८९.७)।</li>
<li>&lsquo;फेनप्रख्यः कथं नाशं मर्त्यलोको न यास्यति&rsquo; (याज॰३.१०)।</li>
<li>&lsquo;प्रज्ञाचक्षुरवेक्ष्यमाणतिमिरप्रस्याः किलाकीर्तयः (नै॰१२.१०६)। <strong>इह सर्वत्र प्रख्यशब्दः सदृशेऽर्थे वर्तते।</strong></li>
<li>&lsquo;अद्य चामीकरप्रख्यं प्रवेक्ष्यामि हुताशनम्&rsquo; (भा॰वन॰७३.११)। <strong>चामीकरप्रख्यं हेमवद् भास्वरम्।</strong></li>
<li>&lsquo;अप्रख्यातिमियां राजन् सर्वतः पर्वतैश्चितः&rsquo; (भा॰वन॰२२.१२)। <strong>अप्रख्यातिरदर्शनम्।</strong></li>
</ul>
<h3 id="गण">गण्</h3>
<ul>
<li>गण् (गण-सङ्ख्याने)।</li>
<li>&lsquo;ततः प्रगणयामासुः कस्य वारोद्य भोजने&rsquo; (भा॰आदि॰)।</li>
</ul>
<h3 id="गम">गम्</h3>
<ul>
<li>गम् (गम्लृ-गतौ)।</li>
<li>&lsquo;यथोपदिष्टेन पथा महर्षिणा प्रजग्मतुः पञ्चवटीं समाहितौ&rsquo; (रा॰३.१३.२५)। <strong>प्रजग्मतुः=प्रचक्रमतुः=प्रतस्थाते।</strong></li>
<li><strong>'</strong> तदाश्रमपदं द्रष्टुं प्रजग्मुः&rsquo; (रा॰१.९.३०)। <strong>प्रजग्मुः=प्रययुः।</strong></li>
<li>&lsquo;विश्वान्यश्विना युवं प्र धीतान्यगच्छतम्&rsquo; (ऋ॰८.८.१०)। <strong>प्रागच्छतम्=अधारयतम्।</strong></li>
<li>प्रज्ञुः प्रगतजानुक इत्यमरः। <strong>प्रशब्दो विप्रकर्षे।</strong>  <strong>प्रगते विप्रकृष्टे विरले विश्लिष्टे जानुनी अष्ठीवन्तौ यस्य सः।</strong></li>
<li>&lsquo;प्रसम्भ्यां जानुनो ज्ञुः&rsquo; इति जानुनो ज्ञुरादेशः।</li>
</ul>
<h3 id="गरज">गर्ज्</h3>
<ul>
<li>गर्ज् (गर्ज-शब्दे)।</li>
</ul>
<p>&lsquo;निरभ्रमेव चाकाशं प्रजगर्ज महास्वनम्&rsquo; (भा॰आदि॰३०.३६)। <strong>स्तनितुं (स्तनयितुम्)। प्रचक्रमे। प्रशब्द आदिकर्मणि द्रष्टव्यः।</strong></p>
<h3 id="गह">गाह्</h3>
<ul>
<li>गाह् (गाहू-विलोडने)।</li>
<li>&lsquo;अपः प्रगाह्य तिष्ठन्तोऽवभृथेन चरन्ति&rsquo; (आप॰श्री॰८.२.७२७)। <strong>प्रगाह्य=अन्तः प्रविश्य।</strong></li>
<li>&lsquo;प्र यः पुरूणि गाहते तक्षद् वनेव शोचिषा (ऋ॰१.१२७.४)। <strong>उभयत्र प्रशब्देन नार्थः। अर्थोपजनाभावात्।</strong></li>
</ul>
<h3 id="गर">गुर्</h3>
<ul>
<li>गुर् (गुरी-उद्यमने)।</li>
<li>&lsquo;प्र मन्दयुर्मनां गूर्त होता भरते मर्यो मिथूना यजत्रः&rsquo; (ऋ॰१.१७३.२)। <strong>अत्र प्रपूर्वो गुरतिरुच्चैरभिसम्बोधने वर्तते। प्रगूर्त इति सम्बुद्धिः।</strong></li>
</ul>
<p><strong>-हे उद्गुर्णेन्द्र इति सायणः।</strong></p>
<p><strong>-यथा तु संस्कृतशार्मण्यकोषकारौ पश्यतस्तथा प्रगूर्त इति पुरुहूतमाह।</strong></p>
<p><strong>-गूर्त इति च्छान्दसं रूपं गूर्ण इति तु भाषायाम्।</strong></p>
<h3 id="ग">गॄ</h3>
<ul>
<li>गॄ (गॄ-शब्दे)।</li>
<li>&lsquo;प्र मित्रे धाम वरुणे गृणान्तः&rsquo; (ऋ॰१.१५२.५)। <strong>प्रगृणन्त उद्घोषयन्तः संशब्दयन्तः कीर्तयन्त इत्यर्थः।</strong></li>
</ul>
<h3 id="ग-1">गै</h3>
<ul>
<li>गै (कै गै-शब्दे)।</li>
<li>&lsquo;प्र व इन्द्राय मादनं गायन&rsquo; (ऋ॰७.३१.१)। <strong>मदकरैर्गातैः कीर्तयतेत्यर्थः।</strong></li>
<li>&lsquo;प्र गायत्रा अगामिषुः (ऋ॰८.१.७)। <strong>प्रागासिषुः प्रतिध्वनिता बभूवुः।</strong></li>
<li>&lsquo;अनाद्यो ह्यमध्यस्तथा चाप्यनन्तः प्रगीतोऽहमीशो विभुः&rsquo; (भा॰शां॰१४२.९०)। <strong>प्रगीतः प्रकीर्तितः संशब्दितः।</strong></li>
<li>&lsquo;पुम्भिः स्त्रीभिश्च सङ्घुष्टः प्रगीत इव चाभवद् (गिरिः)&rsquo; (भा॰आश्व॰५९.८)। <strong>गीतिबहुलः, गानप्रचुर इत्यर्थः।</strong></li>
<li>&lsquo;यथा मे रुदितैरेवं प्रगीतेव पूरी भवेत्&rsquo; (रा॰५. २६.३९)। <strong>प्रगीता आक्रोष्टुमारब्धा। प्रशब्द आदिकर्मणि। अनुपचरितो धात्वर्थः।</strong></li>
</ul>
<h3 id="गरह">ग्रह्</h3>
<ul>
<li>ग्रह् (ग्रह-उपादाने)।</li>
<li>&lsquo;अग्निमूर्ध्वं प्राञ्चं प्रगृह्णाति&rsquo; (श॰ब्रा॰६.४.३.१०)। <strong>धत्त इत्यर्थः।</strong></li>
<li>&lsquo;स (प्रजापतिः)। आत्मनो वपामुदखिदत्। तामग्नौ प्रागृह्णात्&rsquo; (तै॰सं॰२.१.१.४)। <strong>प्राक्षिपदित्यर्थः।</strong></li>
<li>&lsquo;तस्मै देवा एतां धारां प्रागृह्णन्&rsquo; (श॰ब्रा॰९.३.२.१)। <strong>निरवपन्नित्यर्थः।</strong> &lsquo;यावन्न चरणौ भ्रातुः&hellip; शिरसा प्रग्रहीष्यामि&rsquo; (रा॰२.९९.७)। <strong>संस्प्रक्ष्यामीत्यर्थः।</strong></li>
<li>&lsquo;ऋत्विक्पुरोहिताचार्यान् सत्कृत्यानवमन्य च। यदा सम्यक् प्रगृह्णाति स राज्ञो धर्म उच्यते&rsquo; (भा॰शां॰९१.४३)॥ <strong>प्रगृह्णाति=अनुगृह्णाति=परिगृह्णाति=परिपालयति।</strong></li>
<li>&lsquo;तेन हि प्रगृह्यन्तां वाजिनः&rsquo; (शा॰१)। <strong>प्रग्रहेषु गृह्यन्तां संयम्यन्ताम् इत्यर्थः। क्वचित्तेन हि प्रगृह्यन्तामभीषव इति पाठः। इह प्रशब्दोऽनर्थकः।</strong></li>
<li>&lsquo;क्रियतामस्माकमनुनयप्रग्रहः&rsquo; ( चारु॰१)। <strong>प्रग्रहः परिग्रहः स्वीकारः।</strong></li>
<li>प्रग्रहोपग्रहौ वन्द्याम् इत्यमरः। <strong>प्रग्रह इत्यपराधस्य हेतोः संयत उच्यते। प्रग्रहो वन्दी भवति। वन्दीति पुंव्यक्तावपि स्त्रियाम्।</strong></li>
</ul>
<p><strong>-</strong> &lsquo;सर्वे कवचप्रग्रहे रताः&rsquo; (हरि॰)। <strong>कवचबन्धने कचग्रहणे वा लग्नाः</strong> ।</p>
<ul>
<li>&lsquo;साञ्जलिप्रग्रहमेनमुवाच&rsquo; (अवदा॰जा॰६)। <strong>साञ्जलिबन्धमित्यर्थः।</strong> &lsquo;केचिदञ्जलिप्रग्रहपुरःसरं मार्गमस्यावृत्य समवातिष्ठन्त&rsquo; (अवदा॰श्रेष्ठिजा॰)।</li>
<li>&lsquo;ततो जगौ परमं जप्यं साञ्जलिप्रग्रहः प्रभुः (भा॰शां॰३४७.३७)</li>
<li>&lsquo;साञ्जलिप्रग्रहा देवी रौहिणेयमुपस्थिता&rsquo; (हरि॰२.४१.१६)।</li>
<li>न हि मुच्यते कश्चित्कथञ्चित्प्रग्रहं गतः। गजो वा महिषो वाऽपि षष्ठे काले नरोत्तम (भा॰वन॰१८०.१६)॥</li>
<li>&lsquo;प्रग्रहो देवदत्तस्य&rsquo; (पा॰३.३.५२ सू॰काशिका)। <strong>अत्र साञ्जलीत्यादिषूदाहृतिषु सर्वत्र प्रग्रहो बन्धं वक्ति।</strong></li>
<li>तुलाप्रग्रहेण प्रचरन्ति वणिजः। <strong>तुलाप्रग्रहस्तुलासूत्रम्</strong> । <strong>धृताः</strong> प्रग्रहाः।</li>
<li>&lsquo;अवतरत्वायुष्मान्&rsquo; (शा॰१)। <strong>प्रग्रहाः=रश्मयः=अभीषवः=वल्गाः।</strong></li>
<li>&lsquo;पाञ्चाल्यप्रग्रहो द्रोणं सर्वतः समवारयत्&rsquo; (भा॰द्रोण॰९.२५)। <strong>पाञ्चाल्यो बन्धनरज्जुर्यस्य स इति नीलकण्ठः।</strong></li>
<li>&lsquo;स्रुग्बाहमात्री विज्ञेया वृत्तस्तु प्रग्रहस्तयोः&rsquo; (कर्मप्रदीपे)। <strong>प्रग्रहो दण्डः।</strong></li>
<li>&lsquo;तामार्यगणसम्पूर्णां भरतप्रग्रहां सभाम्&rsquo; (रा॰२.८२.१)। <strong>भरतप्रग्रहामिति समस्तमेकं पदमिति संस्कृतशार्मण्यकोषः।</strong>  <strong>तथा च भरतः प्रग्रहो नेता नायको यस्यास्तां भरतनायकाम् इत्यर्थः। प्रग्रहशब्दो नेतृवचन इतीहैवाधस्ताद् वक्ष्यते। तिलककारो रामस्तु भरतः प्रग्रहामिति व्यासेन पठति। प्रकृष्टैर्वसिष्ठादिभिग्रहः परिग्रहोऽधिष्ठानं यस्याम् इति क्लिष्टं च कल्पयति।</strong></li>
<li>&lsquo;असाधुनिग्रहरतः साधूनां प्रग्रहे रतः&rsquo; (भा॰शां॰२१.१४)। <strong>प्रग्रहे=सङ्ग्रहे।</strong></li>
<li>&lsquo;अपराधं सहेताल्पं तृप्येदल्पेऽपि चोदये। महोपकारं चाध्यक्षं प्रग्रहेणाभिपूजयेत्&rsquo; (को॰अ॰२.७.२५)। <strong>प्रग्रहेण=अनुग्रहेण पारितोषिकेरण द्रव्यदानेन। प्रग्रहेण प्रकृष्टग्रहणेन यावज्जीवं परिग्रहेणेति तु गणपतिः।</strong></li>
<li>&lsquo;को मां प्रियमिवातिथिम्। भोजयिष्यत्यकर्मण्यमप्रग्रहमनायकम्&rsquo; (रा॰२.३.३३)। <strong>अप्रग्रहं नीवारादिसङ्ग्रहरहितमिति तिलकः।</strong>  <strong>यष्टिग्रहणपूर्वकमार्गप्रदर्शकरहितमिति तु कतकः।</strong></li>
<li>&lsquo;यः प्रग्रहानुग्रहयोर्यथान्यायं विचक्षणः&rsquo; (रा॰२.६४.३४)। <strong>इह प्रग्रहो निग्रहं नियन्त्रणमाह।</strong></li>
<li>&lsquo;राजोपजीविनां प्रग्रहप्रदेशभोगपरिहारभक्तवेतनलाभम्&rsquo; (कौ॰अ॰२.७.२५)। <strong>प्रग्रहः=पूजा। मन्त्रिपुरोहितादीन् प्रति प्रत्युद्गमनबहुमान इति गणपतिः।</strong> '</li>
<li>मेढीभूतः स्वयं राजन्निग्रहे प्रग्रहे भवान्&rsquo; (भा॰वन॰१०.१६)। <strong>प्रग्रहोऽनुग्रहः।</strong></li>
<li>&lsquo;विनिग्रहप्रग्रहयोः प्रवृत्तिर्धर्मोपरोधं न चकार तस्य&rsquo; (प्रवदा॰मैत्री॰३)। <strong>प्रग्रहो बन्धनम्। अनुग्रह इति कश्चित्।</strong></li>
<li>&lsquo;निग्रहेण च पापानां साधूनां प्रग्रहेण च&rsquo; (भा॰शां॰३४९.३४)। <strong>प्रग्रहेण=अनुग्रहेण।</strong></li>
<li>&lsquo;असतां प्रग्रहो यत्र सतां चैव विमानना। दण्डो दैवकृतस्तत्र मद्यः पतति दारुणः&rsquo; (कूर्म॰पु॰पूर्व॰१५.२७)। <strong>प्रग्रहः सभाजनं सत्क्रिया स्वागतव्याहारः।</strong></li>
<li>&lsquo;अतिथिप्रग्रहरतस्तथाभ्यागतपूजकः&rsquo; (भा॰अनु॰१४२.२७)। <strong>प्रग्रहः सत्कारः।</strong></li>
<li>&lsquo;धर्मशास्त्रातिगो मूढो दुरामा प्रग्रहं गतः&rsquo; (भा॰उ॰९२.३)। <strong>प्रग्रहो निर्बन्धः प्रत्यभिनिवेशः।</strong></li>
<li>दौष्कुले वा विशेषेण कथञ्चित् प्रग्रहं गताः। बालभावाद् विकुर्वन्ति प्रायशः प्रमदाः शुभे (भा॰वन॰३०३.२६)॥ <strong>प्रग्रहो निर्बन्ध इति नीलकण्ठः।</strong>  <strong>प्रग्रहं गताः साध्वाचरिता मित्रवत्सत्कृता इति संस्कृतशार्मण्यकोषः।</strong></li>
<li>&lsquo;सोऽस्माकं वैरपुरुषो दुर्मतिः प्रग्रहं गतः&rsquo; (भा॰शां॰७.३३)। <strong>प्रग्रहो बन्धनम्।</strong></li>
<li>&lsquo;निग्रहे प्रग्रहे सम्यक यदा राजा प्रवर्तते&rsquo; (भा॰वन॰१५०.४०)। <strong>प्रग्रहोऽनुग्रहः।</strong></li>
<li>&lsquo;तयोरथ भुजाधातान्निग्रहप्रग्रहात्तथा। आसीत्सुभीमः सम्पातो वज्रपर्वतयोरिव&rsquo; (सभा॰२३. २३)॥ <strong>प्रग्रहः शत्रोरुत्तानपातनार्थं पादाकर्षणमिति नीलकण्ठः। निग्रहान्निर्मोक्ष इति तु संस्कृतशार्मण्यकोषः।</strong></li>
<li>&lsquo;तयो राजन् भुजाघातनिग्रहप्रग्रहास्तथा&rsquo; (भा॰द्रोण॰१४२.४२)। <strong>प्रग्रहो गलहरतक इति नील॰।</strong></li>
<li>&lsquo;तानि रत्नौघक्लृप्तानि समानुप्रग्रहाणि च&rsquo; (हरि॰२.२९.७)। <strong>प्रग्रहः पताका। सानुरुपरिदेशः।</strong></li>
<li>&lsquo;प्रग्रहः सूर्यचन्द्रयोरुपराग&rsquo; इति सूर्यमिद्धान्ते (४.१४)।</li>
<li>&lsquo;प्रमाणं सर्वभूतेषु प्रग्रहं च भविष्यसि&rsquo; (भा॰शां॰१०५.७)। <strong>प्रग्रहो नायकः। नीलकण्ठस्तु प्रग्रहो भुजत्वं (भुजभावम्) इत्येवं विवृणोति।</strong>  <strong>मेदिनीं च प्रमाणमुदाहरति— प्रग्रहस्तु तुलासूत्रे वन्द्यां नियमने भुज इति। कोषप्रमितोऽप्ययमर्थः प्रकृते नातीव संश्लिष्यति।</strong></li>
<li>&lsquo;प्रमाणं मर्वभूतानां प्रग्रहाश्च भविष्यथ&rsquo; (भा॰अनु॰३५.६)। <strong>प्रग्रहा वल्गा इव।</strong></li>
<li>&lsquo;हलायुधप्रग्रहणा (सेना) (भा॰वन॰१८३.३३)। <strong>हलायुधः प्रग्रहणो नायको यस्या इत्यर्थो भाति।</strong></li>
<li>&lsquo;प्रमाणं सर्वभूतेषु गत्वा प्रग्रहणं महत्&rsquo; (भा॰शां॰१०५.१०)। <strong>प्रग्रहणमादरः।</strong></li>
<li>यथा हि रश्मयोऽश्वस्य द्विरदस्याङ्कुशो यथा। नरेन्द्रधर्मो लोकस्य तथा प्रग्रहणं मतम् (भा॰शां॰५६.५)॥ <strong>अत्र तु प्रग्रहणं नियन्त्रणमिति मुक्तसंशयम्।</strong></li>
<li>&lsquo;दीनानुकम्पी धर्मज्ञो नित्यं प्रग्रहवाञ्छुचिः&rsquo; (रा॰२.१.१५)। <strong>प्रग्रहो दुष्टनिग्रह इन्द्रियनिग्रहश्च।</strong></li>
<li>&lsquo;प्रग्राहं शंसति&rsquo; (ऐ॰ब्रा॰६.३२)। <strong>विसन्धीनि पदान्युच्चारयति। प्रशब्दो विश्लेषे पृथक्करणे वर्तते।</strong></li>
<li>&lsquo;प्लुतप्रगृह्या अचि नित्यम्&rsquo; (पा॰६.१.१.१२५)। <strong>अत्राप्ययमेवार्थः।</strong></li>
<li>&lsquo;प्रगृह्य पाणी देवान् पूजयन्ति&rsquo;। (नि॰२.२६.१)। <strong>प्रगृह्य=बद्ध्वा।</strong>  <strong>अयमेवार्थः (शां॰श्रौ॰१.६.१०) इत्यत्र।</strong></li>
</ul>
<p><strong>-</strong> &lsquo;प्रगृह्य बाहून् क्रोशन्त्यः&rsquo; (भा॰स्त्री॰१०.१२)। <strong>प्रगृह्य=उद्यम्य।</strong>  <strong>एवमर्थेऽस्य प्रगृह्यशब्दस्य बहुशः प्रयोगः।</strong> तथा चोदाहरणानि–</p>
<ul>
<li>&lsquo;प्रगृह्य बाहू गर्जन्ती प्रविवेश महावनम्&rsquo; (रा॰३.१८.२४)।</li>
<li>&lsquo;प्रगृह्य रुचिरं बाहुमिदं वचनमब्रवीत्&rsquo; (सभा॰६८.२६)।</li>
<li>&lsquo;प्रगृह्य बाहून् क्रोशेत भग्ना भग्नाः परे इति&rsquo; (भा॰शां॰१००.४८)।</li>
<li>&lsquo;उद्यन्मेघस्वनः काले प्रगृह्य विपुलं भुजम्&rsquo; (भा॰उ॰९१.१६)।</li>
<li>&lsquo;ततश्च तं बली भीष्मः प्रगृह्य विपुलं भुजम्&rsquo; (भा॰अनु॰१६७.२५)।</li>
<li>&lsquo;एवमुक्त्वा ततो बाहुं प्रगृह्य पुरुषादकः&rsquo; (भा॰आदि॰१५३.३८)।</li>
<li>&lsquo;प्रगृह्य बाहू व्यलपन्ननाथवत्&rsquo; (रा॰२.६५.२९)। <strong>अत्र तु प्रग्रह्येत्यभिहृत्येत्यनेन समानाभिधेयम्।</strong></li>
<li>&lsquo;प्रगृह्य दन्ताविव नागराजः&rsquo; (भा॰वि॰५४.१९)। <strong>प्रगृह्य=आग्रहेण।</strong></li>
<li>&lsquo;प्रगृह्य वेगं न्यपतज्जवेन&rsquo; (भा॰वि॰५४.२१)। <strong>प्रगृह्य=स्वीकृत्य, आस्थाय।</strong></li>
<li>&lsquo;प्रगृहीताञ्जलिः किञ्चित्तस्माद् देशादपाक्रमत्&rsquo; (रा॰२.१४.५८)। <strong>प्रगृहीताञ्जलिः=बद्धाञ्जलिः।</strong></li>
<li>&lsquo;तेषामञ्जलिपद्मानि प्रगृहीतानि सर्वशः&rsquo; (रा॰२.३.१)। <strong>प्रगृहीतानि शिरसा निबद्धानि।</strong></li>
<li>&lsquo;प्रगृहीनस्तु योऽमात्यो निगृहीतस्त्वकारणैः&rsquo; (भा॰वि॰४.४०)। <strong>प्रगृहीतः प्रकृष्टतया दानमानादिना गृहीतः।</strong></li>
<li>&lsquo;तस्माद्राजा प्रगृहीतः प्रजासु&rsquo; (भा॰शां॰१२०.४४)। <strong>प्रगृहीतः स्निग्धः।</strong></li>
<li>&lsquo;यथाज्यं प्रगृहीतमालुम्पेत् स्रुचो अग्नये&rsquo; (अथर्व॰१२.४.३४)। <strong>प्रगृहीतं पृथग् गृहीतम्।</strong></li>
<li>&lsquo;यया तस्येदं चर्म प्रगृहीतम्&rsquo; (अवदा॰जा॰२३)। <strong>अपनीय वियोज्य गृहीतमित्यर्थः।</strong></li>
</ul>
<h3 id="गल">ग्लै</h3>
<ul>
<li>ग्लै (ग्लै-हर्षक्षये)।</li>
<li>&lsquo;प्रग्लायति&rsquo; (भट्टि॰६.१३)। <strong>ग्लानि म्लानिमाप्नोतीत्यर्थः।</strong></li>
</ul>
<h3 id="घट">घट्</h3>
<ul>
<li>घट् (घट-चेष्टायाम्)।</li>
<li>&lsquo;को वा विश्वजनीनेषु कर्मसु प्राघटिष्यत&rsquo; (भट्टि॰२१.१७)। <strong>सर्वात्मनाऽयतिष्यत उदयोक्ष्यत उदयंस्यत।</strong></li>
<li>&lsquo;ततः प्रजघटे युद्धम्&rsquo; (भट्टि॰१४.७७)। <strong>आरब्धमभूदित्यर्थः।</strong></li>
</ul>
<h3 id="चकष">चक्ष्</h3>
<ul>
<li>चक्ष् (चक्षिङ्-व्यक्तायां वाचि)।</li>
<li>&lsquo;एतत् प्रचक्ष्व मे&rsquo; (भा॰आदि॰)। <strong>प्रचक्ष्व=आख्याहि उपवर्णय।</strong></li>
<li>&lsquo;नैव दारुणतामेके सज्वालायाः (शिवायाः) प्रचक्षते&rsquo; (व॰बृ॰सं॰९०.६)। <strong>आहुः, मन्यन्त इति तात्पर्यार्थः।</strong></li>
<li>&lsquo;क्रोधोद्भवानि च त्रीणि व्यसनानि प्रचक्षते&rsquo; (रा॰३.१३.३)। <strong>उक्तोऽर्थः।</strong></li>
<li>&lsquo;तं देवनिर्मितं देशं ब्रह्मावर्तं प्रचक्षते&rsquo; (मनु॰२.१७.५९)। <strong>ब्रह्मावर्तनाम्ना कोर्तयन्ति।</strong></li>
</ul>
<h3 id="चर">चर्</h3>
<ul>
<li>चर् (चर-गतिभक्षणयोः)।</li>
<li>&lsquo;दिवः स्पशः प्रचरन्तीदम्&rsquo; (अथर्व॰४.१६.४)। <strong>प्राप्य सञ्चरन्तीत्यर्थः।</strong></li>
<li>&lsquo;ये तीर्थानि प्रचरन्ति सृकाहस्ता निषङ्गिणः&rsquo; (वा॰सं॰१६.६१)। <strong>पर्यटन्तीत्यर्थः।</strong></li>
<li>&lsquo;नैशानि सर्वभूतानि प्रचरन्ति ततस्ततः&rsquo; (रा॰१.३४.१८)। <strong>प्रचरन्ति=परिक्रामन्ति।</strong></li>
<li>&lsquo;प्रचारयेत् मन्त्रविदः कार्यद्वारेषु नकधा&rsquo; (का॰नी॰सा॰१२.३८)। <strong>प्रवर्तयेदित्यर्थः।</strong></li>
<li>&lsquo;ग्रामे शुचीनि प्रचरन् कुलानि भरतर्षभ&rsquo; (भा॰वन॰२०६.७)। <strong>प्रचरन् पर्यटन्।</strong></li>
<li>&lsquo;कार्येणोर्वीप्रचारिणः&rsquo; (वि॰पु॰४.२५.२)। <strong>उर्वीप्रचारिणः=भूभ्रमणशीलाः।</strong></li>
<li>&lsquo;गुणप्रचारिणी बुद्धिर्हुताशन इवेन्धने&rsquo; (भा॰शां०२०५.२९)। <strong>गुणेषु प्रचरणशीला गुणेष्वाविर्भाववती।</strong></li>
<li>&lsquo;तस्यास्तीर्थं प्रचरितं प्रकामं प्रेक्ष्य राघवः&rsquo; (रा॰२.५५.५)। <strong>प्रचरितं गमनागमनाभ्यामतिक्षण्णम्।</strong></li>
<li>&lsquo;शान्तमृगप्रचारं (काननम)&rsquo; (कु॰३.४२)। <strong>प्रचारः सञ्चारः पर्यटनम्।</strong> &lsquo;यावत्स्थास्यन्ति गिरयः सरितश्च महीतले। तावद्रामायणकथा लोकेषु प्रचरिष्यति&rsquo; (रा॰१.२.३६)॥</li>
<li>&lsquo;तिष्ठन्ति जीवाः प्रचरन्ति चान्ये&rsquo; (भा॰शां॰२८०.३०)। <strong>केचित्स्थावरा भूत्वाऽऽसतेऽपरे जङ्गमा भवन्तीत्यर्थः।</strong></li>
<li>&lsquo;गवां प्रचारेष्वासीनम्&rsquo; (भा॰आदि॰४०.१७)। <strong>गोष्ठो गवादनी गोचरः प्रचार इति पर्यायाः।</strong></li>
<li>&lsquo;ग्राम्येच्छया गोप्रचारो भूमी राजवशेन वा&rsquo; (याज्ञ॰२.१६६)। <strong>गोप्रचारो गवादीनां प्रचारमार्गः।</strong></li>
<li>&lsquo;योगक्षेमं प्रचारं च न विभाज्यं प्रचक्षते&rsquo; (मनु॰९.२१९)।</li>
<li>&lsquo;प्रचारे चावघोषयेत्&rsquo; (कौ॰अ॰२.८.२६)। <strong>प्रचारो जनपद इति गणपतिः।</strong></li>
<li>&lsquo;प्रचारं स तु सङ्गृह्य&rsquo; (रा॰९.३५.४९)। <strong>प्रचारः=सञ्चारः।</strong></li>
<li>&lsquo;लोहितोष्णीषा ऋत्विजः प्रचरन्ति ( <strong>=कर्मारभन्ते</strong> )।</li>
<li>मानुवोचो मा प्र चारीः (ऐ॰ब्रा॰३.२)। <strong>मा स्म प्रधृतः, प्रवृत्तिं मा स्म करोरित्यर्थः।</strong></li>
<li>&lsquo;स्वधर्मं प्रचरिष्यन्ति दण्डकेषु महर्षयः&rsquo; (रा०३.३०.३७)। <strong>आचरिष्यन्ति अनुष्ठास्यन्ति।</strong></li>
</ul>
<p><strong>-</strong> &lsquo;दृष्टधर्मप्रचारा&rsquo; (स्वप्न॰१.५)। <strong>प्रचारोऽनुष्ठानम्।</strong></p>
<ul>
<li>&lsquo;समाहितः प्रचरेद् दुश्चरं यो गार्हस्थ्यधर्मं मनिधर्मजुष्टम्&rsquo; (भा॰शां॰६१.१०)। <strong>प्रचरेत्=अनुतिष्ठेत्।</strong></li>
<li>&lsquo;अथाध्वर्युरेव कायेन। एककपालेन पुरोडाशेन प्रचरति&rsquo; (श॰ब्रा॰२.५.२.३९)। <strong>प्रचरति=प्रवर्तते, अनुष्ठानपरो भवति।</strong></li>
<li>&lsquo;मिथ्या प्रचरतां तात बाह्येष्वभ्यन्तरेषु च&rsquo; (भा॰उ॰९५.८)। <strong>प्रचरतां व्यवहरताम् इत्यनर्थान्तरम्।</strong></li>
<li>&lsquo;औरसीं भगिनीं वाऽपि भार्यां वाऽप्यनजस्य च। प्रचरेन्नरः कामात्तस्य दण्डो वधः स्मतः&rsquo; (रा॰४.१८.२२-२३)॥ <strong>प्रचरेत्=प्रकुर्यात्, दूषयेत्, परामृशेत्।</strong></li>
<li>&lsquo;पुरा प्रचरितोः&rsquo; (गो॰ब्रा॰)। <strong>अध्वर्योः कृत्योपक्रमात्पुरा।</strong></li>
<li>&lsquo;स वै प्रचारः पश्यतो ब्राह्मणस्य&rsquo; (भा॰शां॰१५१.१)। <strong>प्रचारो व्यवहारः।</strong></li>
<li>&lsquo;धर्मार्थौ पृष्ठतः कृत्वा प्रचरन्ति नशंसवत् (भा॰उ॰९५.९)। <strong>प्रचरन्ति=आचरन्ति।</strong></li>
</ul>
<h3 id="चल">चल्</h3>
<ul>
<li>चल् (चल-कम्पने)।</li>
<li>घूर्णितः प्रचलायित इत्यमरः। <strong>यो निद्रयाऽभिभूत आसीन एव शिरश्चलयति कम्पयति स प्रचलायितो भवति।</strong></li>
</ul>
<h3 id="च">चि</h3>
<ul>
<li>चि (चिञ्-चयने)।</li>
<li>&lsquo;अपि प्रचीयन्ते संव्यवहाराणां वृद्धिलाभाः&rsquo; (मुद्रा॰१)। <strong>प्रचीयन्ते एधन्ते।</strong></li>
<li>&lsquo;परेषामुत्तमाङ्गानि प्रचिन्वन्तमथेषुभिः&rsquo; (भा॰भीष्म॰६.१४.११)। <strong>छिन्दन्तम् इत्यर्थः।</strong></li>
<li>&lsquo;प्रचीयमानावयवा रराज सा&rsquo; (रघु॰३.७)। <strong>वर्धमानगात्रा।</strong></li>
</ul>
<h3 id="चद">चुद्</h3>
<ul>
<li>चुद् (चुद-सञ्चोदने)।</li>
<li>&lsquo;धियो यो नः प्रचोदयात्&rsquo; (ऋ॰३.६१.१०)।</li>
<li>&lsquo;प्रचोदनं देवकृतं गवां कर्मसु वर्तताम्&rsquo; (भा॰अनु॰६९.९)। <strong>प्रचोदनं प्रतोदेन प्रवर्तनं प्रेरणम्।</strong></li>
</ul>
<h3 id="चय">च्यु</h3>
<ul>
<li>च्यु (च्युङ्-गतौ)।</li>
<li>&lsquo;सोऽग्निमनु प्राच्यवत&rsquo; (ऐ॰ब्रा॰३.६)। <strong>स पशुरग्निमन्वगादित्यर्थः।</strong></li>
<li>&lsquo;ब्रह्म हि देवान् प्रच्यावयति&rsquo; (श॰ब्रा॰३.३.४.१७)। <strong>प्रच्यावयति=प्रेरयति।</strong></li>
<li>&lsquo;त्रिः प्रच्यावयतात्&rsquo; (का॰श्रौ॰६.८.१)। <strong>त्रिरुत्कालयेत्यर्थः।</strong></li>
</ul>
<h3 id="छद">छिद्</h3>
<ul>
<li>छिद् (छिदिर्-द्वैधीकरणे)।</li>
<li>&lsquo;प्रच्छिन्दन्त्यशुभेषु च&rsquo; (भा॰शां॰२७१.१६)। <strong>अशुभेषु कर्मसूपस्थितेषु हरन्ति दत्तपूर्वं राज्यादि इत्यर्थः। अत्र प्रशब्द आङोऽर्थे। आच्छिन्दन्त्यामृशन्तीत्यर्थः।</strong></li>
<li>&lsquo;प्रवृद्धानां च वृक्षाणां शाखां प्रच्छेदयेत्तथा&rsquo; (भा॰शां॰६९.४१)। <strong>शाखानामग्राणि च्छेदयेदित्यर्थः। अत्र प्रशब्दोऽग्रवचनः, यथा प्रपदमित्यत्र।</strong></li>
<li>&lsquo;गात्राणि प्राच्छिदत्पार्थः&rsquo; (भा॰कर्ण॰८०.५)। <strong>खण्डशश्चकर्तेत्यर्थः।</strong></li>
</ul>
<h3 id="जन">जन्</h3>
<ul>
<li>जन् (जनी-प्रादुर्भावे)। &lsquo;प्र यत्ते अग्ने सूरयो जायेमहि&rsquo; (अथर्व॰४.३४.४)। <strong>प्रजायेमहीति पुत्रपौत्रैः समृद्धा भवेमेत्याह।</strong></li>
<li>&lsquo;अर्धो ह वा एष आत्मनस्तस्माद् यज्जायां न विन्दते नैतावत्प्रजायते। &lsquo;असर्वो भवति&rsquo; (श॰ब्रा॰)। <strong>प्रजया सन्तानेन समृद्धो भवतीत्यर्थः। प्रशब्दः प्राचुर्यमाह।</strong></li>
<li>&lsquo;कन्यां प्रवररूपां तु प्राजायत नराधिप&rsquo; (भा॰उ॰१८८.१४)। <strong>प्राजायत=व्यजायत=प्रासूत।</strong></li>
<li>&lsquo;प्रजज्ञे च ततः काले राजन् राजीवलोचना कुमारम्&rsquo; (भा॰आदि॰८२.२७)। <strong>प्रजज्ञे सुषुवे।</strong></li>
<li>&lsquo;प्रजने सर्तेः&rsquo; (पा॰३.३.७१) <strong>इत्यत्राचार्यः प्रजनशब्दं गर्भग्रहरणेऽर्थे प्रयुङ्क्ते तथा च पदमञ्जर्यां हरदत्तवचनम्- प्रशब्दो धात्वर्थं विपरीतयति। यथा प्रतिष्ठत इत्यत्र।</strong>  <strong>प्रादुर्भावस्य च वैपरीत्यं गर्भग्रहणम्।</strong></li>
<li>प्रजने वीयते (पा॰६.१.५५) <strong>इत्यत्रापि स एवार्थः।</strong></li>
<li>&lsquo;पुरोवातो गाः प्रवाययति। पुरोवातो गाः प्रवापयति। <strong>प्रजनो हि जन्मन उपक्रमो गर्भग्रहणम् इति वृत्तिः।</strong></li>
<li>स यज्ञशीलः प्रजने निविष्टः&rsquo; (भा॰शां॰२८.५६)। <strong>प्रजने प्रजोत्पादने। निमित्ते सप्तमी। निविष्टः कृतदारः, गार्हस्थ्यमास्थितः।</strong></li>
<li>&lsquo;भूयसी मे प्रजातिरभूत्&rsquo; (श॰ब्रा॰१२.४.१.७)। <strong>प्रजातिः सन्तानः।</strong></li>
</ul>
<h3 id="जग">जागृ</h3>
<ul>
<li>जागृ (जागृ-निद्राक्षये)।</li>
<li>&lsquo;ततः प्रजागराञ्चक्रुर्वानराः&rsquo; (भट्टि॰१४.६१)। <strong>अवेक्षां चक्रिरे। प्रशब्दः प्रत्यर्थे। अवेक्षा प्रतिजागर इति कोषः।</strong></li>
<li>&lsquo;उपशये स्थितिरपि प्रजागरो भवति तथा च भारते प्रयोगः- &lsquo;अद्य युद्धे सुसङ्क्रुद्धो दीर्घं राज्ञः प्रजागरम्&rsquo; (शल्य॰२७.२१)।</li>
</ul>
<h3 id="ज">जि</h3>
<ul>
<li>जि (जि-जये)।</li>
<li>&lsquo;प्रामुं जय&rsquo; (अथर्व॰६.१२६.३)। <strong>प्रकर्षेण जय, विजयस्व, सञ्जयेत्यर्थः।</strong></li>
</ul>
<h3 id="जष">जुष्</h3>
<ul>
<li>जुष् (जुषी-प्रीतिसेवनयोः)।</li>
<li>&lsquo;न तथैतानि शक्यन्ते सन्नियन्तुमसेवया। विषयेषु प्रजुष्टानि यथा ज्ञानेन नित्यशः&rsquo; (मनु॰२.९६)॥ <strong>प्रजुष्टानि प्रसक्तानि।</strong></li>
</ul>
<h3 id="जञ">ज्ञा</h3>
<ul>
<li>ज्ञा (ज्ञा-अवबोधने)।</li>
<li>&lsquo;स्वर्गं लोकं न प्रजानाति मूढः&rsquo;। <strong>प्रशब्दोऽनर्थकः। जानातीत्येवार्थः।</strong></li>
<li>&lsquo;न च स्त्रियं प्रजानाति कश्चिदप्राप्तयौवनः&rsquo; (भा॰आदि॰६४.१७)। <strong>भेदेन ज्ञानं प्रज्ञानम्। स्त्रीपुंसयोर्भेदं न जानातीत्यर्थः।</strong></li>
<li>तम एवाभवत्सर्वं न प्राज्ञायत किञ्चन&rsquo; (भा॰शां॰३४७.१६)। <strong>विशिष्य विविच्य वा नाज्ञायतेत्यर्थः।</strong></li>
<li>&lsquo;यावता या दिशो न प्रजानीयुः&rsquo; (आप॰ध॰२.६.१५.२१)।</li>
<li>&lsquo;तमसा निष्प्रभं सर्वं न प्राज्ञायत किञ्चन&rsquo; (हरि॰१.४२.१८)। <strong>प्राज्ञायत=प्राविच्यत। अन्यत्राप्ययमेवार्थ इत्यन्याः काश्चिद् दिश उपन्यस्यन्ते-</strong></li>
<li>&lsquo;सर्वैरपि च वक्तव्यं न प्राज्ञायन्त पाण्डवाः&rsquo; (भा॰वि॰४.५)।</li>
<li>&lsquo;गर्जितेन च दैत्यानां न प्राज्ञायत किञ्चन&rsquo; (भा॰वन॰१७१.६)।</li>
<li>&lsquo;उदतिष्ठद्रजो भौमं न प्राज्ञायत किञ्चन&rsquo; (भा॰वि॰३२.६)।</li>
<li>&lsquo;यदेतद् हृदयं मनश्चैतत् सञ्ज्ञानमाज्ञानं विज्ञानं प्रज्ञानं&hellip; वश इति सर्वाण्येवैतानि प्रज्ञानस्य नामधेयानि भवन्ति&rsquo; (ऐ॰ब्रा॰२.६)।</li>
<li>&lsquo;तत्प्रज्ञानं प्रथमं पण्डितस्य&rsquo; (भा॰उ॰३३.२२)। <strong>प्रज्ञानं लक्षणमभिज्ञानम्।</strong></li>
<li>&lsquo;ध्वजो रथस्य प्रज्ञानम्&rsquo; (रा॰२.६७.३०)। <strong>प्रज्ञानमनुमापकः, लक्ष्मेत्यर्थः।</strong></li>
<li>&lsquo;आसीदिदं तमोभूतमप्रज्ञातमलक्षणम्&rsquo; (मनु॰१.५)। <strong>प्रत्यक्षगोचरः प्रज्ञात इत्युच्यते इति कुल्लूकः।</strong></li>
</ul>
<h3 id="ड">डी</h3>
<ul>
<li>डी (डीङ्-विहायसा गतौ)।</li>
<li>प्रडीनम् (भा॰कर्ण॰४१.२६)। <strong>प्रडीनं सर्वतो यानं भवति।</strong></li>
</ul>
<h3 id="तन">तन्</h3>
<ul>
<li>तन् (तनु-विस्तारे)।</li>
<li>&lsquo;प्रतन्वतीरोषधीरावदामि&rsquo; (अथर्व॰८.७.४)। <strong>प्रतन्वतीः=प्रकटयन्तीः।</strong></li>
</ul>
<p><strong>'</strong> या शतेन प्रतनोषि सहस्रेण विरोहसि&rsquo; (वा॰सं॰१३.२१)। <strong>शतप्रताना भवसीत्यर्थः। तनोतिरिहाकर्मकः।</strong></p>
<ul>
<li>&lsquo;ख्यातस्त्वं विभवैर्यशांसि कवयो दिक्षु प्रतन्वन्ति नः&rsquo; (भर्तृ॰)। <strong>विस्तारयन्तीत्यर्थः।</strong></li>
<li>&lsquo;तदूरीकृत्य कृतिभिर्वाचस्पत्यं प्रतायते&rsquo; (शिशु॰२.३०)। <strong>प्रतायते प्रथ्यते दर्श्यत इत्यर्थः।</strong></li>
<li>(सिराः) नाभ्यां निबद्धाः प्रतन्वन्ति समन्ततः&rsquo; (सुश्रुते १.३५४.५)। <strong>प्रतता वितता भवन्तीत्यर्थः।</strong></li>
<li>&lsquo;शतं तव प्रतानास्त्रयस्त्रिंशन्नितानाः&rsquo; (अथर्व॰६.१३९.१)। <strong>प्रतानाः शिखाः।</strong></li>
<li>&lsquo;बीजकाण्डरुहाण्येव प्रताना वल्लय एव च&rsquo; (मनु॰१.४८)। <strong>प्रतानास्तन्तुयुक्तास्त्रपुषालाबूप्रभृतय इति कुल्लूकः।</strong> -</li>
<li>&lsquo;पिप्पलीप्रततं वनम्&rsquo; (रा॰३.७६.२५)। <strong>पिप्पलीभिराकीर्णं परिगतमित्यर्थः।</strong></li>
</ul>
<h3 id="तप">तप्</h3>
<ul>
<li>तप् (तप-सन्तापे)।</li>
<li>&lsquo;सूर्यः प्रतपतां श्रेष्ठः&rsquo; (भा॰वि॰२.१५)।</li>
<li>&lsquo;प्रतपन्तमिवादित्यं राज्ये स्थितमरिन्दमम्&rsquo; (रा॰२.१०५.९)। <strong>उभयत्र प्रशब्दः प्रकर्षेऽनर्थको वा।</strong></li>
<li>&lsquo;प्रतपं ज्योतिषा तमः&rsquo; (ऋ॰९.१०८.१२)। <strong>अडभावश्छान्दसः। प्रातपं प्रकर्षेरणादीपयम् उदज्वलयम् इत्यर्थः।</strong></li>
<li>स प्रतापः प्रभावश्च यत्तेजः कोषदण्डजम् इत्यमरः।</li>
</ul>
<h3 id="तम">तम्</h3>
<ul>
<li>तम् (तमु-ग्लानौ)।</li>
<li>&lsquo;प्रताम्यति&hellip; प्राणान् प्रतिपद्यते&rsquo; (ऐ॰ब्रा॰८.२२)। <strong>प्रताम्यति=क्षीणश्वासो भवति।</strong></li>
<li>&lsquo;प्रताम्य वा प्रज्वल वा प्रणश्य वा सहस्रशो वा स्फुटिता महीं व्रज (रा॰२.१२.१०९)। <strong>प्रग्लाय, ग्लानशक्तिका भव, क्षामा भवेत्यर्थः।</strong></li>
</ul>
<h3 id="तरक">तर्क्</h3>
<ul>
<li>तर्क् (तर्क-वृतु वृधु भाषार्थाः)।</li>
<li>&lsquo;इदमिदमिति तत्र तत्र तत्तत् स्वपरमतैर्गहन प्रतर्कयद्भिः&rsquo; (भा॰शां॰१७९.३५)। <strong>प्रतर्कद्भिर्विवृण्वद्भिः।</strong></li>
<li>&lsquo;स्थिरत्वं व्यायामैर्बलं वैद्यः प्रतर्कयेत्&rsquo; (सुश्रुते १.१३०.१)। <strong>प्रतर्कयेत्=वर्धयेदित्यर्थः।</strong></li>
<li>&lsquo;प्रतिध्वनीनात्मकृतान्निशम्य&hellip; प्रतर्कयन्नन्यमृगेन्द्रनागान्&rsquo; (भट्टि॰२.९)। <strong>प्रतर्कयन्मन्यमानः चिन्तयन्नित्यर्थः।</strong></li>
</ul>
<h3 id="तद">तुद्</h3>
<ul>
<li>तुद् (तुद-व्यथने)।</li>
<li>&lsquo;श्वसतां च शृणोम्येनं गोपुत्राणां प्रतोद्यताम् <strong>(</strong> =प्रतोद्यमानानाम्)&rsquo; (भा॰अनु॰११७.११)। <strong>प्रतोदेन तोत्रेण व्यथ्यमानानामित्यर्थः।</strong></li>
<li>&lsquo;प्रतुदन्तौ रणे स्थितौ&rsquo; (हरि॰३.५४.७५) <strong>प्रविध्यन्तावित्यर्थः।</strong></li>
<li>&lsquo;प्लवः प्रतुदाम्&rsquo; (आप॰ध॰१.१७.३३)। <strong>तुण्डेन प्रतुद्य ये भक्षयन्ति ते दार्वाघाटादयः प्रतुदः। प्रशब्द आदिकर्मणि। प्रतुदति तोदनमारभते।</strong></li>
</ul>
<h3 id="तद-1">तुद्</h3>
<ul>
<li>तृद् (उतृदिर्-हिंसानादरयोः)।</li>
<li>&lsquo;पार्श्वत एवैनत् काष्ठे प्रतृद्य श्रपयेत्&rsquo; (श॰ब्रा॰११.७.४.३)। <strong>प्रतृद्य=आसज्य= संश्लेष्य।</strong></li>
</ul>
<h3 id="त">तॄ</h3>
<p>–तॄ (तॄ-प्लवनतरणयोः)।</p>
<ul>
<li>&lsquo;अश्मन्वती रीयते संरभध्वमुत्तिष्ठत प्रतरता सखायः&rsquo; (ऋ॰१०.५३.८)। <strong>प्रतरता (=प्रतरत)=तरत।</strong></li>
<li>समुद्रं वा एते प्रतरन्ति (श॰ब्रा॰१२.२.१.१)। <strong>प्रतरन्ति तरन्ति=पारं गच्छन्ति।</strong></li>
<li>तां नदीं क्षत्रियाः शूरा रथनागहयप्लवैः। प्रतेरुर्बहवो राजन् (भा॰भीष्म॰१०३.३७)। <strong>प्रतेरुः=तेरुः=उत्तेरुः।</strong></li>
</ul>
<p><strong>-'</strong> आत्मानं कः समुद्बध्य कण्ठे बद्ध्वा महाशिलाम्। समुद्रं प्रतरेद् दोर्भ्याम्&rsquo; (भा॰वि॰४.४९.१६)। <strong>प्रतरेत्=तरेत्।</strong>  <strong>बाहुकः स्यात्। प्रशब्दोऽनर्थकः।</strong></p>
<ul>
<li>&lsquo;जलं प्रतरमाणश्च कीर्तयेत पितामहान्&rsquo; (भा॰अनु॰९२.१६)। <strong>अत्रापि प्रशब्दो न विशेषकृत्।</strong></li>
<li>&lsquo;प्र ण आयूंषि तारिषत् (अथर्व॰२.४.६)। <strong>तरतेर्लेटि प्रथमैकवचने रूपम्। इह प्रपूर्वस्तरतिर्वृद्ध्यर्थः।</strong></li>
<li>&lsquo;प्र सो अग्ने तवोतिभिस्तिरते&rsquo; (ऋ॰८.१९.३०) <strong>प्रतिरते उदञ्चति=उन्नमति=अभ्युदयते।</strong></li>
<li>&lsquo;संवत्सरः सर्वाणि भूतानि प्रतिरति&rsquo; (श॰ब्रा॰४.१.१३)। <strong>उन्नमयति, बृंहयति, भूमयति।</strong></li>
<li>&lsquo;प्रातिरतं जहितस्यायुर्दस्रा&rsquo; (ऋ॰१.११६.१०)। <strong>प्रातिरतमद्राघयतम्।</strong></li>
<li>आयुर्वै नः प्रातीतरः (=प्रावर्धयः) (अथर्व॰११.६.६)।</li>
<li>&lsquo;तथा प्रतीर्णायामागच्छेत्स विहीयेत&rsquo; (श॰ब्रा॰२.३.३.१६)। <strong>प्रतीर्णायां प्लोतुमारब्धायां प्रस्थितायां नावीत्यर्थः। प्रशब्द आदिकर्मणि।</strong></li>
<li>&lsquo;गयस्फानः प्रतरणः सुवीरः&rsquo; (ऋ॰१.९१.१९, वा॰सं॰४.३७)।</li>
<li>&lsquo;गवां नः स्फावयिता प्रतारयितैधीत्येव तदाहेति च तत्रैतरेयब्राह्मणम् (३.२)। <strong>प्रतारयिता रक्षक इति षड्गुरुः। स्वार्थे रिणच्।</strong></li>
<li>&lsquo;वास्तोष्पते प्रतरणो न एधि&rsquo; (ऋ॰७.५४.२)। <strong>प्रतरणः प्रवर्धकः।</strong></li>
<li>&lsquo;नमः प्रतरणाय चोत्तरणाय च&rsquo; (वा॰सं॰१६.४२)।</li>
<li>प्रतरन्ति येन तत् प्रतरणमुदकमुच्यते। उत्तरन्ति येन तदुत्तरणं नौरुच्यत इत्युवटः।</li>
<li>&lsquo;न ह्यल्पसौहार्दनिबन्धनानामेवं मनांसि प्रतरन्ति कर्तुम् (अवदा॰जा॰२७.१४)। <strong>प्रतरन्ति=प्रवर्तन्ते।</strong></li>
<li>&lsquo;न चात्र मे निश्चयमेति मानसं धनार्थमेवं प्रतरेद्भवानपि&rsquo; (अवदा॰ब्राह्मण॰१८)। <strong>प्रवर्ततेति सम्भाव्यतेऽर्थः।</strong></li>
<li><strong><strong>&lsquo;आपत्प्रतरणं सम्यक् सङ्घधर्म इति स्थितिः&rsquo; (का॰नी॰सा॰८.५७)।</strong> प्रतरणं निबर्हणमिति जयमङ्गला।</strong></li>
<li>&lsquo;चक्रे चक्रधरे तेन वितस्ताम्भः प्रतारणम्। विनिर्मायारघट्टालीः &hellip;&rsquo; (राजत॰४.१९१)॥ <strong>प्रतारणं प्रकर्षणम्, परीवाहम्।</strong></li>
<li>&lsquo;तन्न देवीमतीर्थ प्रतारयामः&rsquo; (अवदा॰जा॰२)। <strong>कुत्सिते नद्या अवतारेऽवतरणाय प्रेरयाम इत्यर्थः। विपथेन (अपथा) प्रवर्तयाम इति तात्पर्यार्थः।</strong></li>
<li>&lsquo;कि मां प्रतारयसि (मृच्छ॰)। <strong>वञ्चयसेऽतिसन्धत्स इत्यर्थः।</strong></li>
<li>&lsquo;(भागीरथी) प्रतार्यमारणा कूटेषु&rsquo; (भा॰३.९९.३२)। <strong>प्रतार्यमारणा=विस्तार्यमारणा। अथ नाभिस्तु जन्त्वङ्गे यस्य सञ्ज्ञा प्रतारिका।</strong></li>
<li>&lsquo;रथचक्रस्य मध्यस्थपिण्डिकायां च ना पुनः॥&rsquo; (केशवः)।</li>
</ul>
<h3 id="तरस">त्रस्</h3>
<ul>
<li>त्रस् (त्रसी-उद्वेगे)।</li>
<li>&lsquo;पराजिताः प्रत्रसतामित्रा नुत्ता धावत ब्रह्मणा&rsquo; (अथर्व॰८.८.१९)। <strong>प्रशब्दः प्रकर्षस्य द्योतकः।</strong></li>
</ul>
<h3 id="दस">दस्</h3>
<ul>
<li>दस् (दसु-उपक्षये)।</li>
<li>&lsquo;आपस्त्वरमाणा न क्षीयन्ते न प्रदस्यन्ति&rsquo; (काठक॰२८.१)।</li>
</ul>
<h3 id="द">दा</h3>
<ul>
<li>दा (डुदाञ्-दाने दाण्-दाने)।</li>
<li>&lsquo;शान्तां तस्मै प्रदास्यति। स्वकां दुहितरं भार्याम्&rsquo; (रा॰१.८.२५)।</li>
<li>&lsquo;प्र वां घृतस्य निर्णिजो ददीरन्&rsquo; (ऋ॰७.६४.१)।</li>
<li>&lsquo;अथैनं मात्रे प्रदाय स्तनं प्रयच्छति&rsquo; (श॰ब्रा॰१४.९.४.२८)। <strong>अत्रोदाहृतिषु प्रशब्देन नार्थः।</strong></li>
<li>&lsquo;हुतशेषं प्रदद्यात्तु भाजनेषु (याज्ञ॰१.२३६)। <strong>निक्षिपेदित्यर्थः।</strong></li>
<li>&lsquo;आज्ञापय किमेतेभ्यः प्रदायं दीयताम् इति&rsquo; (भा॰आश्रम॰१४.९)। <strong>प्रदायः=दायः=प्रदेशनम्, उपदा, उपायनमुपग्राह्यम्।</strong></li>
<li>&lsquo;प्रदानं प्रदाय याजयितव्यमेव&rsquo; (श॰ब्रा॰१२.८.१.१७) ।</li>
</ul>
<h3 id="दव">दिव्</h3>
<ul>
<li>दिव् (दिवु-क्रीडाविजिगीषाव्यवहारद्युतिस्तुतिमोदमदस्वप्नकान्तिगतिषु)।</li>
<li>&lsquo;प्रादेवीत्परिघम्&rsquo; (भट्टि॰९.९)।</li>
<li>&lsquo;तृतीया ह प्रद्यौरिति&rsquo; (अथर्व॰१८.२.४८)। <strong>प्रकृष्टफलोपेता द्यौः प्रद्यौः।</strong></li>
</ul>
<h3 id="दश">दिश्</h3>
<ul>
<li>दिश् (दिश-अतिसर्जने)।</li>
<li>&lsquo;इदं दिव्यम् (अस्त्रम्) प्रदिशामि ते&rsquo; (भा॰वन॰४.३६)। <strong>प्रशब्दो दानार्थस्य द्योतकः। प्रयोगेष्वनेकार्थोऽयं धातुरिति दर्शनात्।</strong></li>
<li>&lsquo;निःशब्दोऽपि प्रदिशसि जलं याचितश्चातकेभ्यः&rsquo; (मेघ॰११६)।</li>
<li>&lsquo;त्वमुत्तरायै प्रदिशस्व माम्&rsquo; (भा॰वि॰२२.८)।</li>
<li>&lsquo;कदा सुमनसः कन्या द्विजातीनां फलानि च। प्रदिशन्त्यः पुरीं हृष्टाः करिष्यन्ति प्रदक्षिणम्&rsquo; (रा॰२.४३.१४)। <strong>प्रदिशन्त्यः=उपहरन्त्यः।</strong></li>
<li>&lsquo;तत्रैतन्नामाख्यातयोर्लक्षणं प्रदिशन्ति भावप्रधानमाख्यातम्। सत्त्वप्रधानानि नामानि&rsquo; (नि॰१.१.९)। <strong>प्रदिशन्ति=प्रविभज्योपदिशन्ति।</strong></li>
<li>&lsquo;तेन सत्येन मे देवास्तमेव प्रदिशन्तु मे&rsquo; (भा॰वन॰५७.१९)। <strong>प्रदिशन्तु=सङ्केतयन्तु।</strong></li>
<li>&lsquo;प्रदिशन्ति तु भूतानि सर्वत्र तु यथेप्सितम्&rsquo; (हरि॰२.९६. ५७)। <strong>प्रदिशन्ति=शंसन्ति।</strong></li>
<li>&lsquo;दाहं दशवदनः प्रदिदेश वानरस्य&rsquo; (भट्टि॰९.१३७)। <strong>आदिदेशेत्यर्थः।</strong></li>
<li>&lsquo;सायम्प्रातश्च विप्राणां प्रदिष्टमभिवादनम्&rsquo; (भा॰शां॰१९३.१९)। <strong>प्रदिष्टं कर्तव्यत्वेनोपदिष्टम्।</strong></li>
<li>&lsquo;दिशः सूर्यो न मिनाति प्रदिष्टाः&rsquo; (ऋ॰३.३०.१२)। <strong>प्रदिष्टा नियताः=विधात्रा विहिताः।</strong></li>
<li>&lsquo;तस्याधिकारपुरुषैः प्रणतैः प्रदिष्टाम्&rsquo; (रघु॰५.६२)। <strong>निर्दिष्टां सङ्केतिताम्।</strong></li>
<li>&lsquo;इति प्रदिष्टं व्यसनं ह्यनेन समन्वितो यो व्यसनी स गम्यः&rsquo; (का॰नी॰सा॰११.११)। <strong>प्रदिष्टमुदितं कथितम्।</strong></li>
<li>&lsquo;एते प्रदेशमात्रेण मयोक्ता गरुडात्मजाः&rsquo; (भा॰उ॰१०१.१५)। <strong>प्रदेश उद्देशः=नाम्ना निर्देशः। प्रदेशो नाम यद्बहुत्वादर्थस्य कार्त्स्न्येनाभिधातुमशक्यमेकदेशेनाभिधानम्।</strong></li>
<li>&lsquo;तत्रैषोऽत्यन्तप्रदेशः&rsquo; (भा॰श्रौत॰६.१५.५)। <strong>सामान्यो विधिरित्यर्थः।</strong></li>
</ul>
<p><strong>-</strong> &lsquo;वृद्धिप्रदेशाः सिचि वृद्धिः परस्मैपदेष्वित्येवमादयः&rsquo; (का॰१.१.८)। <strong>प्रदेशो विधिस्थलम्।</strong></p>
<ul>
<li>प्राभृतं तु प्रदेशनम् इत्यमरः।</li>
<li>&lsquo;प्रदिष्टानि च देयानि न दद्युर्भतृशासनात् (भा॰वन॰२८.११)। <strong>प्रदिष्टानि=आज्ञापितानि।</strong></li>
<li>&lsquo;आवासं त्वहमिच्छामि प्रदिष्टमिह कानने&rsquo; (रा॰३.५.३३)। <strong>प्रदिष्टम्=उपदिष्टम्। प्रदेशिनी तर्जनी भवति। प्रदिशत्यवश्यमित्यावश्यके णिनिः। प्रदेश इह निर्देशः।</strong></li>
<li>&lsquo;नाज्ञायन्त रणे वीरा न दिशः प्रदिशः कुतः&rsquo; (भा॰शल्य॰२२.२१)। <strong>प्रदिशः=दिगन्तरालानि। प्रशब्दः प्रमितमाह यथा प्रवेश(=देशैकदेशः) इत्यत्र।</strong></li>
<li>&lsquo;नक्षत्राणि ग्रहाश्चैब दिशोऽथ प्रदिशस्तथा&rsquo; (भा॰अनु॰१६०.४२)। <strong>उक्तोऽर्थः।</strong></li>
<li>&lsquo;प्रदिश्य चासनं चास्मै&hellip;&rsquo; (रा॰२.४.११)। <strong>प्रदिश्य=हस्तेन दर्शयित्वा।</strong></li>
<li>&lsquo;तेषामनुमतं ज्ञात्वा राजा दुर्योधनस्तदा। सभावास्तूनि रम्याणि प्रदेष्टुमुपचक्रमे&rsquo; (भा॰उ॰८५.१२)। <strong>प्रदेष्टुं निर्देष्टुम् दर्शयितुम् इति वा।</strong></li>
<li>&lsquo;तया प्रदेशितो राजा ब्राह्मणान् वशवर्तिनः। प्रास्थापयत्&rsquo; (भा॰वन॰६९.३४)। <strong>प्रदेशितः प्रकर्षेण सुष्ठुतया प्रेरित इति।</strong></li>
<li>&lsquo;परितुष्टो व्याधान् प्रादेशिकेन सम्मानितवान् (तन्त्रा॰२.५)। <strong>प्रदेशनेन पारितोषिकेणेत्यर्थः। परितोषः प्रयोजनमस्येति पारितोषिकम्।</strong></li>
</ul>
<h3 id="दह">दिह्</h3>
<ul>
<li>दिह् (दिह-उपचये)।</li>
<li>&lsquo;शिग्रुभिर्नवनीतमिथैः प्रदेग्धि&rsquo; (कौ॰सू॰२९)।</li>
<li>&lsquo;प्रदेहैः प्रदिह्यात्&rsquo; (सुश्रुते १.४२.१९)। <strong>प्रदेहो लेपः।</strong></li>
</ul>
<h3 id="दष">दुष्</h3>
<ul>
<li>दुष् (दुष-वैकृत्ये)।</li>
<li>&lsquo;व्रणाः प्रदुष्यन्ति&rsquo; (सुश्रुते १.८३.१६)। <strong>विक्रियन्त इत्यर्थः।</strong></li>
<li>&lsquo;अवृत्तिकर्शिता हि स्त्री प्रदुष्येत् स्थितिमत्यपि&rsquo; (मनु॰९.७४)। <strong>विकारमाप्नुयात्, पतिं व्यभिचरेदिति तात्पर्यार्थः।</strong></li>
</ul>
<h3 id="द-1">दू</h3>
<ul>
<li>दू (दूङ्-परितापे)।</li>
<li>&lsquo;तद्यथेषीकातूलमग्नौ प्रोतं प्रदूयेतैव हाऽस्य सर्वे पाप्मानः प्रदूयन्ते&rsquo; (छां॰उ॰५.२४.३)। <strong>प्रदूयेत=दीप्येत, ज्वलेत् दह्येतेति वा।</strong></li>
</ul>
<h3 id="दश-1">दृश्</h3>
<ul>
<li>दृश् (दृशिर्-प्रेक्षणे)।</li>
<li>&lsquo;प्र मे पन्था देवयाना अदृश्रन्&rsquo; (ऋ॰७.७६.२)। <strong>वाग्गोचरो अभूवन् इत्यर्थः।</strong></li>
<li>&lsquo;न ह्यदग्धः प्रदृश्यते। लङ्कायाः कश्चिद् उद्देशः&rsquo; (रा॰५.५१.५)।</li>
<li>&lsquo;अहो त्वयाद्य विप्रेषु भक्तिरागः प्रदर्शितः&rsquo; (भा॰अनु॰१५२. २७)। <strong>प्रकाशित इत्यर्थः।</strong></li>
</ul>
<h3 id="द-2">दृ</h3>
<ul>
<li>दृ (दृ-विदारणे)।</li>
<li>(पृथिव्याः) &lsquo;शोचत्या इमे प्रदराः प्रादीर्यन्त&rsquo; (ऐ॰ब्रा॰७.३५)। <strong>प्रदरा गर्ताः। अविशेषितो धात्वर्थः।</strong></li>
<li>&lsquo;ततः प्रादीर्यत चमूर्धनञ्जयशराहता। महावातसमाविद्धा महानौरिव सागरे&rsquo; (भा॰कर्ण॰१६.७)॥ <strong>प्रादीर्यत=भग्ना, विद्वता विघटिता जातेत्यर्थः।</strong></li>
</ul>
<h3 id="दयत">द्युत्</h3>
<ul>
<li>द्युत् (द्युत-दीप्तौ)।</li>
<li>&lsquo;हृदयस्याग्रं प्रद्योतते&rsquo; (श॰ब्रा॰१४.७.२.३) <strong>घोतितुमारभते। प्रशब्द आदिकर्मणि प्रकर्षे वा।</strong></li>
</ul>
<h3 id="दर">द्रा</h3>
<ul>
<li>द्रा (द्रा-कुत्सायां गतौ)</li>
<li>&lsquo;प्र वीरया शुचयो दद्रिरे वाम्&rsquo; (ऋ॰७.९०.१)। <strong>प्रदद्रिरे प्रदद्रुः प्रद्राणा दीना अभूवन्नित्यर्थः।</strong></li>
</ul>
<h3 id="दर-1">द्रु</h3>
<ul>
<li>द्रु (द्रु-गतौ)।</li>
<li>&lsquo;उत्तिष्ठ प्रेहि प्रद्रव&rsquo; (अथर्व॰४.१२.६)। <strong>प्रद्रव=त्वरितो याहि, पलायस्व।</strong></li>
<li>&lsquo;भयार्तः शक्रः प्रदुद्राव सरः प्रवेष्टुम्&rsquo; (भा॰वन॰१०१.१६)। <strong>प्रदुद्राव प्रतत्वरे।</strong></li>
<li>&lsquo;वित्रासिता मृगाः सिंहैः सहसा प्रद्रुताः&rsquo; (रा॰२.९७.९)। <strong>प्रनष्टा इत्यर्थः।</strong></li>
<li>&lsquo;रणात्प्रद्रवन्ति बलानि&rsquo; (वेणी॰४)। <strong>पलायन्त इत्यर्थः।</strong></li>
</ul>
<h3 id="दवष">द्विष्</h3>
<ul>
<li>द्विष् (द्विष-अप्रीतौ)।</li>
<li>&lsquo;आश्रमस्थान् विधर्मस्थाः प्राद्विषन्त परस्परम्&rsquo; (भा॰शां॰२२८.६५)। <strong>प्रशब्देन नार्थः। यो द्वेषः स एव प्रद्वेषः। यथा यो दीपः स एव प्रदीपः।</strong></li>
<li>&lsquo;प्रद्वेषो बहुमानो वा संसर्गादेव जायते&rsquo; (स्वप्न॰१.७)। <strong>इत्यत्रापि तथा।</strong></li>
</ul>
<h3 id="ध">धा</h3>
<ul>
<li>धा (डुधाञ्-धारणपोषणयोः)</li>
<li>&lsquo;यद्ध त्यद्वां पुरुमीळ्हस्य सोमिनः प्र मित्रासो न दधिरे स्वाभुवः&rsquo; (ऋ॰१.१५१.२)।</li>
<li>&lsquo;आत्मानमेव तद्यजमानोऽग्नौ प्रदधाति&rsquo; (तै॰सं॰२.३.२.९)। <strong>प्रदधाति समर्पयति।</strong></li>
<li>&lsquo;आयुः प्रजानां प्रदध्यात् प्रमायुकाः स्युः&rsquo; (काठक॰२८.१)। <strong>प्रधीयते निधीयते लीयते विकारजातं यस्मिन्निति प्रधानमिति स्वामी (अमरोद्घाटने)।</strong>  <strong>प्रधीयते जन्यते विकारजातमनेनेति प्रधानमिति योगभाष्यटीकायां (२.२३) वाचस्पतिमिश्राः। प्रधानं स्थित्यैव वर्तमानं विकाराकरणादप्रधानं स्यात् तथा गत्यैव वर्तमानं विकारनित्यत्वादप्रधानं स्यादिति पञ्चशिखाचार्यः</strong> ।</li>
</ul>
<h3 id="धव">धाव्</h3>
<ul>
<li>धाव् (धावु-गतिशुद्धयोः)।</li>
<li>&lsquo;प्र नूनं धावता पृथक्&rsquo; (ऋ॰८.८९.७)। <strong>प्रधावत=त्वरध्वम्। गन्तुं प्रस्थातुं सज्जा भवतेत्यर्थः।</strong></li>
<li>&lsquo;तेभ्यो मधु प्रधावति&rsquo; (ऋ॰१०.१५४.१)। <strong>प्रवहति स्यन्दत इत्यर्थः।</strong></li>
</ul>
<p><strong>-'</strong> द्रुपदः कौरवान् दृष्ट्वा प्राधावत समन्ततः&rsquo; (भा॰आदि॰१३८.१५)। <strong>इतस्ततो धावितुमारब्धेत्यर्थः।</strong></p>
<p><strong>-</strong> &lsquo;न प्रधावेच्च वर्षति&rsquo; (मनु॰४.३८)। <strong>देवे वर्षति न प्रतूर्णं गच्छेन्मा स्खालीदिति।</strong></p>
<ul>
<li>&lsquo;मनो हि मे दूरतरं प्रधावति&rsquo;। <strong>दूराद् दूरतरं जवते इत्यर्थः।</strong></li>
<li>&lsquo;सा श्रीर्नीतिविदां वेश्म चञ्चलाऽपि प्रधावति (हित॰४.४९)। <strong>चलप्रकृतिरिति प्रपलायते।</strong></li>
<li>&lsquo;समुद्रपारं यदि वा प्रधावसि। तथाऽपि तेभ्यो न विमोक्षमर्हसि&rsquo; (भा॰वि॰१४.५०)। <strong>प्रधावसि=त्वरितं क्रामसि।</strong></li>
<li>&lsquo;आधावनप्रधावनमात्रके नन्दगोपपुत्रे&rsquo; (बाल॰८)। <strong>इह प्रधावनं प्रमिते देशे परिक्रमणमुक्तम्। यच्चक्रम्येत्याहुः।</strong></li>
</ul>
<h3 id="ध-1">धू</h3>
<ul>
<li>धू (धू-विधूनने)।</li>
<li>&lsquo;अग्नौ प्रास्तं प्रधूयेत तथा तूलं द्विजोत्तम। तथा गङ्गावगाढस्य सर्वपापं प्रधूयते&rsquo; (भा॰अनु॰२६.२)। <strong>अयमपपाठः। प्रदूयत इत्येव पाठः। छान्दोग्योपनिषदि तथा दर्शनादर्थसाङ्गत्याच्च।</strong></li>
</ul>
<h3 id="ध-2">धृ</h3>
<ul>
<li>धृ (धृञ्-धारणे)।</li>
<li>&lsquo;तस्मिन् राजा प्रधारयेत् (दण्डमिति शेषः)।</li>
<li>परेणापकृतो राजा तस्मात्सम्यक् प्रधारयेत्&rsquo; (भा॰शां॰२६७.१०)। <strong>दण्डं प्रणयेद् दण्डं निपातयेदित्यर्थः।</strong></li>
<li>&lsquo;वधाय कर्णात्मजस्याथ मनः प्रदध्रे&rsquo; (भा॰कर्ण॰८५.२९) <strong>दध इत्येव पर्याप्तम्। अन्यत्र बहुत्र मनो दध इति दर्शनात्। व्यवससावित्यर्थः।</strong></li>
<li>सप्त या धारणाः कृत्स्ना वाग्यतः प्रतिपद्यते। पृष्ठतः पाश्वतश्चान्यास्तावत्यो वै प्रधारणाः॥ <strong>प्रशब्दो विप्रकर्षमाह यथा प्रवास इत्यत्र। यथा वा प्रशिष्यः प्रपौत्र इत्यत्र। व्यवहिता धारणाः प्रधारणाः।</strong></li>
<li>&lsquo;(महाख्यानं) लोके बहुधा प्रधारितम् (भा॰उ॰१२३.२३)। <strong>नानाशास्त्रयुक्त्यादिभिर्निश्चितम्।</strong></li>
</ul>
<h3 id="धष">धृष्</h3>
<ul>
<li>धृष् (ञिधृषा-प्रागल्भ्ये, धृष-प्रसहने)।</li>
<li>&lsquo;न च शत्रुं प्रपश्यामि युधि यो नः प्रधर्षयेत्&rsquo; (भा॰आदि॰३०.३९) <strong>अभिभवेत् अवमानयेत् कदर्थयेदिति वाऽर्थः।</strong></li>
<li><strong>'</strong> वायुरूपेण वा शक्रो गुरुपत्नीं प्रधर्षयेत्&rsquo; (=तस्यां सहसा प्रवर्तेत) (भा॰अनु॰४०.४४)।</li>
<li>&lsquo;न त्वां क्रोधः प्रधर्षयेत्&rsquo; (भा॰अनु॰५५.२४)। <strong>क्षोभयेत् क्षुभितं कुर्यादित्यर्थः।</strong></li>
<li>&lsquo;येनायं राक्षसावासस्त्वयैकेन प्रधर्षितः&rsquo; (रा॰५.३३.२२)। <strong>विध्वंसितः, विपर्यासं नीतः।</strong></li>
<li>&lsquo;बिभेति यथा शको ब्रह्मचारिप्रधर्षितः&rsquo; (भा॰अनु॰७५.३८)। <strong>ब्रह्मचारिणाऽवमानितः।</strong></li>
</ul>
<h3 id="धम">ध्मा</h3>
<ul>
<li>ध्मा (ध्मा-शब्दाग्निसंयोगयोः)।</li>
<li>&lsquo;अग्निष्टानस्मात् प्रधमानि यज्ञात् (अथर्व॰१८.२.२८)। <strong>प्रधमातीति लेटि रूपम्। प्रधमेत् वातवद् दूरमाददीतेत्यर्थः।</strong></li>
<li>&lsquo;ततः सिंहपुरम्&hellip;..प्राधमत्&rsquo; (भा॰सभा॰२७.२०)। <strong>उदसादयदित्यर्थः।</strong></li>
<li>यथा सोम्यं पुरुषं गन्धारेभ्योऽभिनद्धाक्षमानीय तं ततोऽतिजने विसृजेत् स यथा तत्र प्राङ् वा&hellip;..प्रध्मायीत्&rsquo; (छां॰उ॰६.१४.१)। <strong>विक्रोशेत्, शब्दं कुर्यादिति शङ्करः।</strong></li>
</ul>
<p>–&lsquo;दिव्यौ शङ्खौ प्रदध्मतुः&rsquo; (गीता १.१४)। <strong>प्रपूरयामासतुः।</strong></p>
<h3 id="धय">ध्यै</h3>
<ul>
<li>ध्यै (ध्यै-चिन्तायाम्)।</li>
<li>&lsquo;प्राध्यायद् गरुडं हरिः&rsquo; (हरि॰१०.३.८१)। <strong>सस्मारेत्यर्थः।</strong></li>
<li>&lsquo;कृष्णः प्रदध्यौ यदुवीरमुख्यः&rsquo; (भा॰आदि॰१८७.९)।</li>
<li>&lsquo;मयैतन्नाम प्रध्यातं मनसा शोचता&rsquo; (भा॰उ॰११३.१०)। <strong>चिन्ताविषयतां नीतम्।</strong></li>
</ul>
<h3 id="धवस">ध्वंस्</h3>
<ul>
<li>ध्वंस् (ध्वंसु-अवस्रंसने गतौ च)।</li>
<li>&lsquo;यत्र सर्वत आपः प्रध्वंसेरन्&rsquo; (आश्व॰गृ॰४.१.१०)। <strong>प्रध्वंसेरन्=स्यन्देरन्=नावतिष्ठेरन्। प्रशब्दो गत्यर्थस्य द्योतकः। अत्रार्थे प्रपूर्व एवायं धातुः प्रयोगमवतरन् दृष्टः। प्रध्वंसते=प्रणश्यति (छां॰उ॰८.१.४)।</strong></li>
<li>&lsquo;प्रध्वस्ता वा तरुभ्यः सरसफलभृतो वल्कलिन्यश्च शङ्खाः&rsquo; (भर्तृ॰३.२६)। <strong>प्रध्वस्ताः=नष्टाः=उच्छिन्नाः।</strong></li>
<li>&lsquo;प्रध्वस्तचत्वरपथाऽयोध्या&rsquo; (गोरेसियोसम्पा॰रा॰२.६८.५३)। <strong>उज्जासिताजिरमार्गा। प्रध्वस्तानि चत्वराणि पन्थानश्च यस्यां सा। प्रध्वस्तानि विगतजनसम्पातानीत्यर्थः।</strong></li>
<li>&lsquo;सिकताः प्रध्वंसयति&rsquo; (शा॰ब्रा॰७.३.१.२३)। <strong>प्रध्वंसयति विकिरति।</strong></li>
</ul>
<h3 id="नद">नद्</h3>
<ul>
<li>नद् (णद-अव्यक्ते शब्दे)।</li>
<li>&lsquo;प्राणदद्यामदुन्दुभिः&rsquo; (रा॰२.८१.२)। <strong>प्रावदित्यर्थः।</strong></li>
</ul>
<h3 id="नभ">नभ्</h3>
<ul>
<li>नभ् (णभ तुभ-हिंसायाम्)।</li>
<li>&lsquo;प्र नभस्व पृथिवि भिन्द्धीदं दिव्यं नभः&rsquo; (अथर्व॰६.१८.१)। <strong>प्रदीर्यस्व। उत्पाटिता भवेत्यर्थः।</strong></li>
</ul>
<p><strong>-नभतिरकर्णकोऽपि-</strong> &lsquo;नभन्तामन्यके समे&rsquo; (ऋ॰८.३९.१) इत्यत्र यथा। <strong>मा भूवन्नन्यके सर्व इति हि तत्र निरुक्तम्।</strong></p>
<h3 id="नम">नम्</h3>
<ul>
<li>नम् (णम-प्रह्वत्वे शब्दे च)।</li>
<li>&lsquo;तस्मात्प्रणमेन्न चातिनमेत्&rsquo; (तन्त्रा॰३.४)। <strong>इह प्रशब्दोऽनर्थकः। नायं प्रकर्षमाचष्टे।</strong></li>
<li>&lsquo;इन्द्राय स प्रणमति यो बलीयसे नमति&rsquo; (का॰नी॰सा॰टीका)। <strong>प्रणमति=नमस्यति।</strong></li>
<li>&lsquo;वनवासे प्रणता मतिः कथम्&rsquo; (अवदा॰जा॰२०.२)। <strong>प्रणता=प्रवणा।</strong></li>
<li>&lsquo;नैवोन्नता न प्रणता न गुरुं धारयेच्चिरम्&rsquo; (का॰सं॰गभिगीचिकित्साध्याये)। <strong>प्रणता=अवनता=आवर्जिता=नतकाया।</strong></li>
<li>&lsquo;प्रणम्य प्रणिधाय कायम्&rsquo; (गीता॰११.४४)। <strong>नमस्कृस्य।</strong></li>
</ul>
<h3 id="नश">नश्</h3>
<ul>
<li>नश् (णश-अदर्शने।</li>
<li>&lsquo;या प्रेव नश्यसि&rsquo; (ऋ॰१०.१४६.१)। <strong>प्रणश्यसि=तिरोभवसि, तिरोधत्से, अन्तर्धत्से।</strong></li>
<li>&lsquo;आधिः प्रणश्येद् द्विगुणे धने यदि न मोच्यते&rsquo; (याज्ञ॰२.५८)।</li>
<li>&lsquo;तस्याहं न प्रणश्यामि स च मे न प्रणश्यति&rsquo; (गीता ६.३०)। <strong>नित्यं सन्निदध इत्यर्थः। अहं मद्भक्तस्य हदि सन्निविष्टः, स च मयोति तात्पर्यार्थः।</strong></li>
<li>&lsquo;प्रनंष्टुमयतिष्ट च&rsquo; (भट्टि॰१५.५८)। <strong>प्रनंष्टुं पलायितुं प्रायसदित्यर्थः॥</strong></li>
</ul>
<h3 id="नज">निज्</h3>
<ul>
<li>निज् (णिजिर्-शौचपोषणयोः)।</li>
</ul>
<p>&lsquo;आपो मलमिव प्राणैक्षीत् सर्वान्मच्छपथानधि&rsquo; (अथर्व॰२.७.१)। <strong>प्रक्षालयतु, शोधयत्वित्यर्थः।</strong></p>
<h3 id="न">नी</h3>
<ul>
<li>नी (णीञ्-प्रापणे)।</li>
<li>&lsquo;उद्यन्नु खलु वा आदित्यः सर्वाणि भूतानि प्रणयति&rsquo; (ऐ॰ब्रा॰२५.६)। <strong>प्रणयति=सुवति=प्रेरयति कर्मसु।</strong></li>
<li>&lsquo;प्र नो नय प्रतरं वस्यो अच्छ&rsquo; (ऋ॰६.४७.७)। <strong>प्रणय=प्रापय।</strong></li>
<li>&lsquo;स होवाच। बिभेमि प्रणयत मेति&rsquo; (श॰ब्रा॰१२.९.३.८)। <strong>अग्रे नयतेत्यर्थः।</strong></li>
<li>तां पुरं प्रणयामि वः (अथर्व॰१९.१९.१)। <strong>प्रतिष्कशो भूत्वा नयामि प्रापयामि।</strong></li>
<li>&lsquo;स येनैवं प्रणयति तेनैव निनयति&rsquo; (श॰ब्रा॰१.९.२.३३)। <strong>येन पात्रेणाप उपादत्ते तेनैवासिञ्चति आवर्जयतीत्यर्थः।</strong></li>
<li><strong>'</strong> एतेनाग्ने ब्रह्मणा वावृधस्व&hellip;उत प्रणेष्यभि वस्यो अस्मान्&rsquo; (ऋ॰१.३१.१८)। <strong>वस्यः श्रेयः। प्रणेषि साधु नयेत्यर्थः।</strong></li>
<li>&lsquo;अस्त्रं पुनः पाशभृतः प्रणिन्ये&rsquo; (कि॰१६.५४)। <strong>प्रणिन्ये प्रयुयुजे।</strong></li>
<li>&lsquo;प्रणयेद्वाऽपि तां भूमिं प्रणश्येद्गहने पुनः&rsquo; (भा॰शां॰१२०.१५)। <strong>प्रणयेत्=आत्मानं प्रापयेत्।</strong></li>
<li>&lsquo;प्रणयस्व यथाश्रद्धं राजन् किं करवाणि ते&rsquo; (भा॰वन॰५६.१)। <strong>प्रीयस्वेत्यर्थो भाति। नीलकण्ठस्तु परिणयस्वेत्याह।</strong></li>
<li>यो हि गार्हपत्यादानीय दक्षिणाग्निः प्रणीयते तस्मिन्नानाय्य इत्यमरः। <strong>प्रणीयते=निर्मीयते=कल्प्यते।</strong></li>
<li>&lsquo;शाल्यर्थं कुल्याः प्रणीयन्ते&rsquo; (भाष्ये १.१.२२)। <strong>प्रणीयन्ते=निर्मीयन्ते।</strong></li>
<li>&lsquo;प्रणयन्तु भवन्तो मां यथेष्टमभिमन्त्रिताः&rsquo; (भा॰सभा॰३५.३)। <strong>मयि स्निह्यन्तु, स्नेहं दर्शयन्तु। प्रकर्षेण श्रेयः प्रापयन्तु इति तु नीलकण्ठः।</strong></li>
<li>&lsquo;यदि न प्रणयेद्राजा दण्डं दण्ड्येष्वतन्द्रितः&rsquo; (मनु॰७.२०)। <strong>प्रणयेत्=धारयेत्=निपातयेत्।</strong></li>
<li>&lsquo;यथाधर्मं प्रणयते दुर्बले बलवत्तरः&rsquo; (भा॰शा॰९३.१)। <strong>प्रणयते=आचरति।</strong></li>
<li>&lsquo;तस्मात्तमेव प्रणयेत्सदैव मन्त्रं प्रजासङ्ग्रहणे समर्थम्&rsquo; (भा॰शां॰८३.५५)। <strong>प्रणयेत्कुर्वीत।</strong></li>
<li>&lsquo;भूर्भुवः स्वरित्यभिमुखमग्निं प्रणयन्ति&rsquo; (गो॰गृ॰१.१.११)। <strong>स्थापयन्तीत्यर्थः। प्राञ्चं नीत्वाऽऽवर्त्य स्थापयन्तीति ग्रन्थाशयः।</strong></li>
<li>&lsquo;प्रणयस्व च तत्त्वेन मैवं भूः शोकलालसा&rsquo; (रा॰५.२०.७)। <strong>सम्मानने नयतेरात्मनेपदमिति टीकाकृद्रामः।</strong> अपः प्रणयति। <strong>अत्र पवनरूपं संस्कारं निर्वर्तयतीत्यर्थो विवक्ष्यते।</strong></li>
<li>&lsquo;चाराः कृष्णं प्रणीयन्तामनिरुद्धस्य मार्गणे&rsquo; (हरि॰२.१२१.३३)। <strong>चार्यन्ताम् नियुज्यन्तामित्यर्थः।</strong></li>
<li>&lsquo;अद्य कुन्त्याः परिक्लेशं वनवासं च कृत्स्नशः। द्रौपद्याश्च परिक्लेशं प्रणेष्यामि हते त्वयि&rsquo; (भा॰भीष्म॰७९.४)। <strong>विनेष्यामि अपनेष्यामीत्यर्थः।</strong></li>
</ul>
<p><strong>-</strong> &lsquo;प्र यं गये निनीषसि&rsquo; (ऋ॰८.९२.४)।</p>
<ul>
<li>&lsquo;ओजायमाना तस्यायं प्रणीय जनकात्मजा&rsquo; (भट्टि॰५.७६)। <strong>उपहृत्येत्यर्थः।</strong></li>
<li>&lsquo;तेन सम्यक् प्रणीतानि शरजालानि&rsquo; (भा॰भीष्म॰८६.६)। <strong>प्रणीतानि=क्षिप्तानि।</strong></li>
<li>&lsquo;क्रमं प्रणीय पाञ्चाल्यः शिक्षां चोत्पाद्य केवलाम्&rsquo; (हरि॰१.२४.३२)। <strong>प्रणीय विरचय्य।</strong></li>
<li>ददानि किं चापि मनःप्रणीतम्। <strong>मनःप्रणीतं सङ्कल्पितम्, हृदयस्य प्रियमित्यर्थो वैवक्षिकः।</strong></li>
</ul>
<p><strong>-</strong> &lsquo;परप्रणीतानि वचांसि चिन्वताम् प्रवृत्तिसाराः खलु मादृशां गिरः&rsquo; (कि॰१.२५)। <strong>परप्रणीतानि=परग्रथितानि परोक्तानीत्यर्थः।</strong></p>
<ul>
<li>&lsquo;दग्धां गुहां पश्य उलूकपूर्णा काकप्रणीतेन हुताशनेन&rsquo; (पञ्चत॰३.१)। <strong>प्रणीतेन=आहतेन, क्षिप्तेन, दत्तेनेति वा।</strong></li>
<li>&lsquo;भवत्प्रणीतमाचारमामनन्ति हि साधवः&rsquo; (कु॰६.३१)। <strong>प्रणीतं निबद्धं ग्रन्थे कृतम्, स्मृतमिति वा।</strong></li>
<li>&lsquo;प्रणीतो न तु प्रकाशितः&rsquo; (उत्तर॰४)। <strong>प्रणीतो रचितः।</strong></li>
<li>&lsquo;उत्तरं रामचरितं तत्प्रणीतं प्रयुज्यते&rsquo; (उत्तर॰१.३)। <strong>उक्तोऽर्थः।</strong></li>
<li>प्रणीतः संस्कृतोऽनलः (अमरे)। <strong>प्रणयनं मन्त्रादिना संस्कारैः प्रादुष्करणम् इति स्वामी।</strong></li>
<li>&lsquo;वानरेन्द्रप्रणीतेन&rsquo; (बलेन) (रा॰)। <strong>वानरेन्द्रनायकेनेत्यर्थः।</strong></li>
<li>&lsquo;कण्ठाश्लेषोपगूढं तदपि न चिरं यत्प्रियाभिः प्रणीतम्&rsquo; (भर्तृ॰३.८२)। <strong>प्रणीतम्=रचितम्।</strong></li>
<li>&lsquo;प्रणीतश्चाप्रणीतश्च यथाग्निर्दैवतं महत्&rsquo; (मनु॰९.३१७)। <strong>प्रणीतः=आहितः।</strong></li>
</ul>
<p>&lsquo;वृष्ण्यन्धका ह्युग्रसेनादयो वै कृष्णप्रणीताः सर्व एवेन्द्रकल्पाः&rsquo; (भा॰उ॰२८.१२)।</p>
<ul>
<li>&lsquo;साधुकारं याचितं स्यात्प्राक् प्रणीतमयाचितम्&rsquo; (ल॰वि॰स्मृ॰४.१०)।</li>
<li>&lsquo;मिथ्याप्रणीते यज्ञाङ्गे प्रजानां सङ्क्षयो ध्रुवः (हरि॰३.२.२१, रा॰६.९६.६)। <strong>प्रणीते=निर्मिते=निर्वृत्ते।</strong></li>
<li>प्रणीतमुपसम्पन्नं प्रयस्तं स्यात्सुसंस्कृतम् इत्यमरः।</li>
<li>प्रणीतभावमत्यर्थं युधि सत्यपराक्रम&rsquo; (भा॰उ॰७६.२)। <strong>युधि समर्पितचित्तमित्यर्थः।</strong></li>
<li>प्रणीताः (आपः) (श॰ब्रा॰१.९.२.३२)। प्रणीताः श्वोभूते प्रयोगार्थं वेद्यां निहिताः। प्रणीतेति च यज्ञियपात्राणामन्यतमम्।</li>
<li>&lsquo;त्रिधा प्रणीतो ज्वलनो मुनिभिर्वेदपारगैः (हरि॰३.२३.५)। <strong>प्रणीतः स्मृत उदित उदाहृत उक्तः</strong> (गार्हपत्य आहवनीयो दक्षिणाग्निश्चेत्यग्नित्रेता)।</li>
<li>&lsquo;बुद्धिः प्रणीता येनेयम्&rsquo; (रा॰२.२२.१४)। <strong>निर्मिता, रचितेत्यर्थः।</strong></li>
<li>&lsquo;नीतिमता प्रणीता (सेना)&rsquo; (रा॰२.९७.३१)। <strong>प्रणीताऽभिविनीता=शिक्षिता।</strong></li>
</ul>
<p>&lsquo;दण्डनीत्यां प्रणीतायां सर्वे सिध्यन्त्युपक्रमाः&rsquo;। <strong>दण्डनीत्यामुपयोगं नीतायाम्, व्यापारितायाम् इत्यर्थः।</strong></p>
<ul>
<li>&lsquo;न च धर्मं प्रणीतं ते पथ्यमुक्तं विचक्षणैः&rsquo; (रा॰५.२३.७)। <strong>प्रणीतमाचरितम्। ते=त्वया।</strong></li>
<li>&lsquo;किमयं शब्दः स्यात्स्वभावज उत परप्रणीतः&rsquo; (पञ्चत॰१८.१०)। <strong>परप्रणीतः=परकृतः।</strong></li>
<li>&lsquo;द्यूते पुराणैर्व्यवहारः प्रणीतस्तत्रात्ययो नास्ति न सम्प्रहारः।&rsquo; (भा॰सभा॰५६.१३)। <strong>प्रणीतः=निबद्धः, निर्णीतः=प्रतिष्ठापितः</strong> ।</li>
<li>&lsquo;(आयुर्वेदम् ) भूयोऽष्टधा प्रणीतवान् (सुश्रुते १.१.१८)। <strong>अष्टधा व्यास, जग्रन्थ रचयाञ्चकारेत्यर्थः।</strong></li>
<li>&lsquo;विशन्मुहूर्तं तु भवेदहश्च रात्रिश्च सङ्ख्या मुनिभिः प्रणीता&rsquo; (भा॰१२.२३१.१३)। <strong>प्रणीता=निर्धारिता, नियतीकृता।</strong></li>
<li>&lsquo;तेन वै दुष्प्रणीतेन गता वैवस्वतक्षयम्&rsquo; (भा॰द्रोण॰१८३.११)। <strong>दुष्प्रणीतेन=दुर्नयेन।</strong></li>
<li>&lsquo;प्रणीतीरभ्यावर्तस्व&rsquo; (अथर्व॰७.११०.१)। <strong>प्रकृष्टनयनादिवेदब्रह्मचर्यनियतीः।</strong></li>
<li>&lsquo;तव प्रणीती (=प्रणीत्या) तव शूर शर्मन्नाविवासन्ति कवयः सुयज्ञाः&rsquo; (वा॰सं॰७.३५)। <strong>तव प्रणीत्या=स्वया प्रणीताः सन्तः, त्वन्नेत्रा इत्यर्थः।</strong></li>
<li>&lsquo;प्रणेतारो यजमानस्य मन्म&rsquo; (ऋ॰७.५७.२)। <strong>प्रणेतारः=प्रेरयितारः। तृन्नन्तमेतत्।</strong></li>
<li>&lsquo;प्रणेतारं वस्यो अच्छा कर्तारं ज्योतिः समत्सु&rsquo; (ऋ॰८.१६.१०)।</li>
<li>&lsquo;प्रणयन्तीं चोपेक्षेत&rsquo; (का॰सं॰वि॰शिष्य॰)। <strong>प्रणयं कुर्वतीमित्यर्थः।</strong></li>
<li>&lsquo;अस्मत्प्रणेयो राजेति लोकांश्चैव वदन्त्युत&rsquo; (भा॰शां॰५६.६०)। <strong>प्रणेयो वश्यः।</strong></li>
<li>&lsquo;सुहृदां हि धनं भुक्त्वा कृत्वा प्रणयमीप्सितम्&rsquo; (भा॰उ॰१०७.७)। <strong>प्रणयं कृत्वा विस्त्रम्भमुत्पाद्येत्यर्थः।</strong></li>
<li>&lsquo;स्नेहस्य तत्फलमसौ प्रणयस्य सारः&rsquo; (मालती॰१.९)।</li>
<li>&lsquo;मया गृहीते सलिलेऽनेन कृतः प्रणयः&rsquo; (शा॰५)। <strong>प्रणयः परिचयः। कृतः प्रदर्शितः।</strong></li>
<li>&lsquo;अजानता महिमानं तवेदं मया प्रमादात्प्रणयेन वाऽपि&rsquo; (गीता॰११.४१)।</li>
<li>&lsquo;मैत्र्यात्, परिचयाद्वा साधारणोऽयं प्रणयः&rsquo; (शा॰३)। <strong>प्रेमा, अनुरागः</strong></li>
<li>&lsquo;अलङ्कृतोऽस्मि स्वयङ्ग्राहप्रणयेन भवता&rsquo; (मृच्छ॰१)। <strong>प्रणयेन=प्रसादेन।</strong></li>
<li>&lsquo;हरेरतुलविक्रमप्रणयलालसः साहसे&rsquo; (मालती॰८.७)। <strong>प्रणयोऽभिलाषः, स्पृहा।</strong></li>
<li>&lsquo;आबद्धकङ्कणकरप्रणयप्रसादमासाद्य&rsquo; (मालती॰६.१४)। <strong>करप्रणयः=करग्रहरणम्, पाणिपीडनम्।</strong></li>
<li>&lsquo;तद्भूतनाथानुग नार्हसि त्वं सम्बन्धिनो मे प्रणयं विहन्तुम्&rsquo; (रघु॰२.५८)। <strong>प्रणयं प्रार्थनाम्।</strong></li>
<li>&lsquo;स मद्विधानां प्रणयैः कृशीकृतः (चारु॰१.२६)। <strong>प्रणयैः=याच्ञाभिः, धनयाचनैः।</strong></li>
<li>&lsquo;हेतुप्रणयालसः&rsquo; (अवदा॰जा॰२३.२७)। <strong>युक्तिग्रथनमन्द इत्यर्थः।</strong></li>
<li>&lsquo;नेता रसानां नेता भासां ज्योतिषां प्रणयः&rsquo; (नि॰२.१४.३)। <strong>प्रणयः प्रणेता। कर्तर्यच्।</strong></li>
<li>&lsquo;भव्यानां भवादृशां चार्थिदर्शनं महोत्सवः प्रणयनमाराधनम्&rsquo; (हर्ष॰उ॰३)। <strong>प्रणयनं याचनम्। राजानं प्रति भैरवाचार्योक्तिरियम्।</strong></li>
</ul>
<h3 id="न-1">नु</h3>
<ul>
<li>नु (णु-स्तुतौ)।</li>
<li>&lsquo;प्र पर्वता अनवन्त प्र गावः&rsquo; (ऋ॰८.८५.५) <strong>प्राणवन्त=अनदन्, अशब्दायन्त। गावोऽरेभन्त (अरम्भन्त) पर्वताश्चागर्जन् इत्यर्थः।</strong></li>
<li>&lsquo;ओमिति प्रणौति&rsquo; (ऐ॰ब्रा॰५.३२)। <strong>प्रणौति=उच्चारयति। विशिष्टेऽर्थे धातोः पाठः सामान्ये प्रयोगः।</strong></li>
<li>&lsquo;षोडशभिः प्रणौति&rsquo; (ऐ॰ब्रा॰४.१,६.३३)। <strong>षण्णामक्षराणामन्ते ओम् इत्यक्षरमुच्चारयतीत्यर्थः।</strong></li>
<li>&lsquo;य एतदेवं विद्वानक्षरं प्रणौति&rsquo; (छां॰उ॰१.४.५)। <strong>उक्तोऽर्थः।</strong></li>
</ul>
<h3 id="नद-1">नुद्</h3>
<ul>
<li>नुद् (णुद-प्रेरणे)।</li>
<li>&lsquo;प्रणुदा नः सपत्नान्&rsquo; (वा॰सं॰१५.२)। <strong>परासुवेत्यर्थः। उत्सारय, दूरं गमय।</strong></li>
<li>&lsquo;अग्ने जातान् प्रणुद मे सपत्नान्&rsquo; (अथर्व॰७.३५.१)। <strong>अतिदूरमपसारयेत्यर्थः।</strong></li>
<li>&lsquo;सा नो भूमिः प्रणुदतां सपत्नान्&rsquo; (अथर्व॰१२.१.४१)। <strong>उक्तोऽर्थः।</strong></li>
<li>&lsquo;नावमन्येदभिगतं न प्रणुद्यात्कथञ्चन&rsquo; (भा॰अनु॰६३.१३)। <strong>प्रणुद्यात्=प्रत्याख्यायात्, निराकुर्यात्। अभिगतमभ्यागतम्।</strong></li>
<li>&lsquo;अप्रणोद्योऽतिथिः सायं सूर्योढो गृहमेधिना&rsquo; (मनु॰३.१०५)। <strong>अप्रत्याख्येयः। सूर्योढमस्तमनवेलायां प्राप्तमतिथिं वासे न प्रत्याचक्षीतेत्यर्थः।</strong></li>
<li>&lsquo;न सायकप्रणुत्तानां पुनरस्ति निवर्तनम्&rsquo; (अथर्व॰९.२.१२)। <strong>सायकर्दूरं प्ररितानाम् इत्यर्थः।</strong></li>
<li>&lsquo;तस्य सैन्यस्य रेणुमुद्धूतं वै वाजिखुरप्रणुन्नम्&rsquo; (भा॰वन॰२६९.२५)। <strong>प्रणुन्नम्=उत्क्षिप्तम्।</strong></li>
<li>&lsquo;बहुवेगप्रणुन्नेन समुद्रेण&rsquo; (रा॰५.३.३८)। <strong>प्रणुन्नेन=आकम्पितेन, क्षोभितेन।</strong></li>
</ul>
<h3 id="नत">नृत्</h3>
<ul>
<li>नृत् (नृती-गात्रविक्षेपे)।</li>
<li>&lsquo;क्लीबा इव प्रनृत्यन्तो वने ये कुर्वते घोषम्&rsquo; (अथर्व॰८.६.११)। <strong>प्रनृत्यन्तो नर्तनपूर्वकं गच्छन्तः।</strong></li>
<li>&lsquo;प्रनृत्यतीव सङ्ग्रामे चापहस्तो धनञ्जयः&rsquo; (भा॰वि॰६२.९)। <strong>हर्षाविष्टः प्रनृत्तवान् (=नर्तितुमारब्ध)। प्रशब्द आदिकर्मणि।</strong></li>
<li>&lsquo;ये तदास्मान् प्रनृत्यन्ति पुनर्गौरिति गौरिति&rsquo; (भा॰८.८३.४३)। <strong>अवहेलयन्तो नर्तकवृत्तिमास्थुः।</strong></li>
</ul>
<h3 id="पकष">पक्ष्</h3>
<ul>
<li>पक्ष् (पक्ष-परिग्रहे)।</li>
<li>&lsquo;प्रपक्षः शकुनिस्तेषाम्&rsquo; (भा॰द्रो॰७.१२)। <strong>प्रपतितपक्ष इत्यर्थः।</strong></li>
</ul>
<h3 id="पच">पच्</h3>
<ul>
<li>पच् (डुपचष्-पाके)।</li>
<li>पिटकायाः पाकः प्रपाको भवति।</li>
</ul>
<h3 id="पठ">पठ्</h3>
<ul>
<li>पठ् (पठ- व्यक्तायां वाचि)।</li>
<li>&lsquo;यं (जप्यं) सप्तरात्रं प्रपठन् पुमान् पश्यति खेचरान्&rsquo; (भा॰पु॰४.८.५३)। <strong>प्रपठन्=उच्चैरुच्चारयन्। येन यत्नेन मन्वाद्यैरात्मवचनं प्रपाठितम् (=प्रोक्तम्, अध्यापितम्)। प्रपाठक इति तैत्तिरीयसंहितादिषु ग्रन्थैकदेशस्य सञ्ज्ञा।</strong></li>
</ul>
<h3 id="पण">पण्</h3>
<ul>
<li>पण् (पण-व्यवहारे स्तुतौ च)।</li>
<li>&lsquo;येन धनेन प्रपणं चरामि&rsquo; (अथर्व॰३.१५.५)। <strong>व्यवहर्तुं पण्यद्रव्यस्य परिमाणकल्पनं प्रपण इति सायणः।</strong></li>
<li>&lsquo;शुनं नो अस्तु प्रपणः&rsquo; (अथर्व॰३.१५.४)। <strong>प्रपणो विनिमयः।</strong></li>
</ul>
<h3 id="पत">पत्</h3>
<ul>
<li>पत् (पत्लृ-गतौ)।</li>
<li>&lsquo;साकं यक्ष्म प्र पत&rsquo; (ऋ॰१०.९७.१३)। <strong>प्रपत=अपध्वंस।</strong></li>
<li>&lsquo;गिरिभिः पुरा वसुधां प्रपतद्भिरुत्पतद्भिश्च&rsquo; (व॰सं॰३१.३)।</li>
<li>&lsquo;ता एता देवताः सृष्टा अस्मिन्महत्यर्णवे प्रापतन्&rsquo; (ऐ॰उ॰२.१)। <strong>प्रापतन्=न्यञ्चन्।</strong></li>
<li>&lsquo;ये तत्र पक्षिणो भूत्वा प्रपतन्ति यथादिशम्&rsquo; (भा॰उ॰४६.९)। <strong>प्रपतन्ति=उड्डीयन्ते।</strong></li>
<li>&lsquo;दृष्ट्वाऽपि नाभ्यजानन्त तेऽज्ञानात्प्रपतन्त्युत&rsquo; (भा॰सभा॰३.३३)। <strong>प्रपतन्ति=स्खलन्ति।</strong></li>
<li>&lsquo;प्रपतेतः पापि लक्ष्मि नश्येतः&rsquo; (अथर्व॰७.११५.१)। <strong>प्रपत=दूरं गच्छ।</strong></li>
<li>&lsquo;पुरूरवो मा मृथा मा प्रपप्तः&rsquo; (ऋ॰१०.९५.१५)। <strong>मा पलायिष्ठाः, माऽपक्रमीः।</strong></li>
<li>&lsquo;न खालित्यं न पालित्यं न केशाः प्रपतन्ति च (चरके)।</li>
<li>वय एवैनमेतद्भूतं प्रपातयति&rsquo; (श॰ब्रा॰३.३.४.१५)। <strong>प्रपातयति=उड्डाययति।</strong></li>
<li>&lsquo;प्रपातादुद्धृतोऽन्यस्मादन्यत्र पतितो ह्यसि&rsquo; (अवदा॰जा॰२४.२८)। <strong>प्रपातः=अवपातः=अवटः। प्रपातस्त्वतटो भृगुरित्यमरः।</strong></li>
<li>&lsquo;मधु प्रेप्सुरिवाबुद्धिः प्रपातं नावबुध्यते&rsquo; (भा॰द्रोण॰१३३.१०)। <strong>उक्तोऽर्थः।</strong></li>
<li>&lsquo;प्रपातैरायुधान्युग्राण्युद्वहन्त (महीधरम्) न चुक्षुभे&rsquo; (भा॰द्रोण॰१७५.७४)।</li>
<li>प्रपाताः पयसो विचित्राः कणपङ्क्तयः (यो॰वा॰६ (२) १८६.७९)। <strong>प्रपाता धारासाराः।</strong></li>
<li>&lsquo;शरत्प्रतीक्षः क्षमतामिमं भवाञ्जलप्रपातं रिपुनिग्रहे धृतः&rsquo; (रा॰४.२७.४८)। <strong>जलप्रपातः=जलागमः=वर्षाकालः।</strong></li>
</ul>
<h3 id="पद">पद्</h3>
<ul>
<li>पद् (पद-गतौ)।</li>
<li>&lsquo;यदध्वर्युश्च प्रतिप्रस्थाता च निश्चक्रामतः प्र च पद्येते&rsquo; (श॰ब्रा॰४.२.४.२२)। <strong>प्रपद्येते=प्रत्यावर्तेते।</strong></li>
<li>&lsquo;तम एतत्पुरुष मा प्रपत्थाः&rsquo; (अथर्व॰८.१.१०)। <strong>मा प्रपत्थाः=मा गमः।</strong></li>
<li>&lsquo;योनिमन्ये प्रपद्यन्ते शरीरत्वाय देहिनः&rsquo; (कठ॰उ॰५.७)। <strong>प्रपद्यन्ते प्राप्नुवन्ति।</strong></li>
<li>&lsquo;अप्रपद्यंश्च कर्माणि नित्यदेयानि&rsquo; (भा॰शां॰३४.१२)। <strong>अप्रपद्यन्=प्रापद्यन्त=आचरन्।</strong></li>
<li>&lsquo;पश्यामो मयि किं प्रपद्यते&rsquo; (अमरु॰२४)। <strong>मयि कथं व्यवहरतीत्यर्थः।</strong></li>
<li>&lsquo;धमनोर्यदा मातरिश्वा प्रपद्यते&rsquo; (सुश्रुते १.२५१.२०)। <strong>प्रपद्यते=उपैति।</strong></li>
<li>&lsquo;ब्रह्म प्रपद्ये ब्रह्म मा क्षत्राद् गोपायतु&rsquo; (ऐ॰ब्रा॰७.२२)। <strong>बह्म शरणं यामीत्याह।</strong></li>
<li>&lsquo;गच्छामित्रान् प्रपद्यस्व&rsquo; (ऋ॰६.७५.१६)। <strong>प्रपद्यस्व=आक्राम, आस्कन्द, अभियाहि।</strong></li>
<li>&lsquo;अथाम्बराद् भयजनना प्रपेदिरे सपादपाः&hellip;महाद्रयः&rsquo; (भा॰१.१९.२६)। <strong>पतिता इत्यर्थः।</strong></li>
<li>&lsquo;ते शरा स्वसमुत्थेन प्रदीप्ताश्चित्रभानुना। भूमौ सर्वे तदा राजन् भस्मभूताः&rsquo; प्रपेदिरे&rsquo; (भा॰उ॰१८०.३४-३५)। <strong>प्रपेदिरे=अवपेतुः।</strong></li>
<li>&lsquo;श्रुत्वेदानीं प्रपद्येथाः स्वां मतिम्। <strong>निश्चयं याहीत्यर्थः।</strong></li>
<li>&lsquo;अनन्यशरणा चाद्यैव प्रभृति प्रपद्यस्व मनसा वाच क्रियया च .. .. देवदेव त्रिभूवनगुरुं त्र्यम्बकम्&rsquo; (हर्ष॰१)। <strong>प्रपद्यस्व=शरणं याहीत्यर्थः।</strong></li>
<li>&lsquo;प्रगृहीते ततो धर्मे प्रपत्स्यति कृतं युगम्&rsquo; (हरि॰३.४.४६)। <strong>प्रवेक्ष्यति, प्रक्रंस्यत इति वाऽर्थः।</strong></li>
<li>अप्रवृत्ताः प्रपत्स्यन्ते समयाः शपथास्तथ (हरि॰३.३.३०)। <strong>प्रवर्तिष्यन्ते, प्रचरिष्यन्ति प्रथिष्यन्त इत्याह।</strong></li>
<li>&lsquo;द्वारैवैनं पितृलोकं प्रपादयति&rsquo; (श॰ब्रा॰१३.८.१.५)। <strong>गमयति प्रापयतीत्यर्थः।</strong></li>
<li>अथैनं शालां प्रपादयति (श॰ब्रा॰३.१.२.२१)। <strong>प्रपादयति=प्रापयति=प्रवेशयति।</strong></li>
<li>&lsquo;इन्द्रं मध्यं प्रपादयन्ति&rsquo; (=अन्तः प्रवेशयन्ति)।</li>
<li>&lsquo;अपरस्याह्नः सन्धिकाले गृहान् प्रपादयेत्&rsquo; (व॰गृ॰१५.१४)। <strong>उक्तोऽर्थः।</strong></li>
<li>&lsquo;अथाऽस्य स्थानं व्रजपरिहितं प्रपाद्य&rsquo; (लौ॰गृ॰३.४)। <strong>गोसमूहो व्रजः, तेन परिहितमधिष्ठितं स्थानं प्रपाद्य प्रवेश्येति देवपालः।</strong></li>
<li>&lsquo;अथ यत्र पूर्वया द्वारा वसतीवरीः प्रपादयन्ति। तदपरया द्वारा नेष्टा परिस्रुतं प्रपादयति&rsquo; (श॰ब्रा॰५.१.२.१६)। <strong>प्रपादयन्ति=प्रणयन्ति।</strong></li>
<li>&lsquo;द्वारा पुरं प्रपित्सेत्&rsquo; (श॰ब्रा॰११.१.१.३)। <strong>प्रपत्तुं प्रवेष्टुमिच्छेदित्याह।</strong></li>
<li>&lsquo;शिष्यस्तेऽहं शाधि मां त्वां प्रपन्नम्&rsquo; (गीता॰२.७)। <strong>प्रपन्नम्=शरणागतम्।</strong></li>
<li>पीडिते तु विपन्नः स्यात्प्रपन्नः शरणागते (औ॰पदा॰२.४१)।</li>
<li>&lsquo;मनोवाक्कर्मभिर्देव त्वां प्रपन्नान् भजस्व नः&rsquo; (भा॰कर्ण॰३३.६२)। <strong>प्रपन्नान्=शरणागतान्।</strong></li>
<li>प्रपन्ना मामियं चेति दयां कर्तुमिहार्हसि&rsquo; (भा॰आश्व॰६७. १९)। <strong>उक्तोऽर्थः।</strong></li>
<li>&lsquo;प्रपन्नवत्सलो देवः&rsquo; (भा॰अनु॰१७.६८)।</li>
<li>&lsquo;भीतं प्रपन्नं प्रददाति यो वै&rsquo; (भा॰उ॰१२.२०)।</li>
<li>&lsquo;त्वं प्रसादं प्रसन्नात्मन् प्रपन्नानां कुरुष्व नः&rsquo; (वि॰पु॰१.९.७४)।</li>
<li>त्रायन्तां वो मधुरिपोः प्रपन्नार्तिच्छिदो नखाः&rsquo; (ध्वन्यालोके १.१)।</li>
<li>&lsquo;प्रपन्नानां परित्राता प्रजानां प्रियकारकः&rsquo; (शिव॰१.१५)। <strong>अत्र सर्वत्र प्रपन्नः शरणागत उच्यते।</strong></li>
<li>&lsquo;शरणं ये प्रपन्नानां भवन्ति शरणार्थिनाम्&rsquo; (भा॰वि॰१६.२७)। <strong>प्रपन्नानां प्राप्तानामुपेतानाम्। अस्मात्प्रयोगादवसीयते यत्र क्वापि प्रपन्नशब्दः शरणागतमाह तत्र शरणमिति द्वितीयान्तं गम्यमानत्वाल्लुप्तमिति द्रष्टव्यम्।</strong></li>
<li>&lsquo;प्रपन्नं साधयन्नर्थम्&rsquo; (याज्ञ॰२.४०)। <strong>इह प्रपन्नं प्रतिपन्नमभ्युपेतमाह।</strong></li>
<li>&lsquo;इयं प्रपन्ना तपसे तपोवनम्&rsquo; (कु॰५.५६)। <strong>प्रस्थिता गतेत्यर्थः।</strong></li>
<li>&lsquo;प्रत्यक्षाभिः प्रपन्नस्तनुभिरवतु वस्ताभिरष्टाभिरीशः (शा॰१.१)। <strong>प्रपन्नः=सम्पन्नः=उपपन्नः=सङ्गतः।</strong></li>
<li>&lsquo;रात्र्यां प्रपन्नायाम्&rsquo; (=अवतीर्णायां त्रियामायाम्) (रा॰२.४२.३२)।</li>
<li>&lsquo;क्षमां च तत्रात्मवतां प्रपत्तुम्&rsquo; (अवदा॰जा॰१९.३३)। <strong>प्रपत्तुम्=आचरितुम्=कर्तुम्।</strong></li>
<li>&lsquo;कुर्वीत यस्ता हृदयेऽपि तावत्स्यात्सोऽपहास्यः किमुत प्रपत्ता&rsquo; (अवदा॰जा॰२०.१७)। <strong>प्रपत्ता=अनुष्ठाता।</strong></li>
<li>&lsquo;उक्तं गृहप्रपदनम्&rsquo; (आश्व॰गृ॰२.१०.१)। <strong>गृहप्रपदनम्=गृहप्रवेशः।</strong></li>
</ul>
<h3 id="प">पा</h3>
<ul>
<li>पा (पा-पाने)।</li>
<li>&lsquo;यत्त्वा देव प्रपिबन्ति तत आप्यायसे पुनः&rsquo; (ऋ॰१०.८५.५)। <strong>पूर्णं पिबन्ति इत्यर्थः। प्रशब्दः पानस्य पर्याप्तिं कार्त्स्न्यमाह।</strong></li>
<li>&lsquo;ऋजुः पश्यति यः सर्वं चक्षुषा प्रपिबन्निव&rsquo; (भा॰उ॰३४.२३)। <strong>आत्मानं दर्शनेन प्रत्यग्रतां नयन् इत्यर्थः।</strong></li>
</ul>
<h3 id="पष">पिष्</h3>
<ul>
<li>पिष् (पिष्लृ-सञ्चूर्णने)।</li>
<li>&lsquo;करेण येन प्रापनष्टि कुञ्जरान्न तेन सिंहो मशकान् प्रबाधते&rsquo; (पञ्चत॰१.२२६)। <strong>प्रशब्दः प्रकर्षे। सञ्चूर्णयति न त्ववचूर्णयति।</strong></li>
</ul>
<h3 id="पष-1">पुष्</h3>
<ul>
<li>पुष् (पुष-पुष्टौ)।</li>
<li>&lsquo;प्रो त्ये अग्नयोऽग्निषु विश्वं पुष्यन्ति वार्यम्&rsquo; (ऋ॰५.६.६)। <strong>प्रशब्दः प्रकर्षे। पोषस्य कार्त्स्न्यमाह।</strong></li>
</ul>
<h3 id="पर-1">पूर्</h3>
<ul>
<li>पूर् (पूरी-आप्यायने)।</li>
<li>&lsquo;क्व गतिमानुषाणां च धनुषोऽस्य प्रपूरणे&rsquo; (रा॰१.६७.२०)। <strong>प्रसज्य धनुष आकर्णकर्षण इत्यर्थः।</strong></li>
</ul>
<h3 id="प-1">पॄ</h3>
<ul>
<li>पॄ (पॄ-पालनपूरणयोः)।</li>
<li>&lsquo;प्र यत्समुद्रमतिशूर पर्षि पारया तुर्बशं यदुं स्वस्ति&rsquo; (ऋ॰१.१७४.९)। <strong>प्रपर्षि=पारं नय। लेटि रूपम्। स्वस्ति=क्षेमेण।</strong></li>
<li>&lsquo;प्र प्र यज्ञं पृणीतन&rsquo; (ऋ॰५.५.५)। <strong>कृत्स्नं कुरुतेत्यर्थः।</strong></li>
<li>&lsquo;शाब्दी ह्याकाङ्क्षा शब्देनैव प्रपूर्यते&rsquo; (साहित्य॰)। <strong>दुह-प्रपूरण इति धातुपाठः। पूरणाभाव एव सः। इति प्रस्थानप्रसृतिपदे विरुद्धार्थस्य दर्शनादिति शाकटायनीये धातुपाठे। स्वाम्यप्येतमेवार्थमनुवदति क्षीरतरङ्गिण्याम्। वस्तुतः स्वामिशाकटायनयोः सम एष भ्रमः। अद्यापि हैमवतीषु वसतिषु दोहनार्थे</strong> &lsquo;दूध भरना&rsquo; <strong>इति व्यवहरन्त्याबालवृद्धं लोकाः। पयसा पात्रपूरणस्येष्टत्वाद् दोहनस्य च तदर्थत्वान्माङ्गलिकः प्रयोक्ता दोहनं प्रपूरणमाह। गां दुग्धे इत्यस्य गोः स्तनेभ्यः पयो निष्कास्य क्षारयित्वा पात्रं भरतीत्यर्थः। कामान् दुग्धे इत्यादिषु सर्वत्र प्रपूरणमेवार्थः। पूरणाभावस्तु सुतरां दुःश्लिष्ट इति न बहु वक्तव्यमस्ति।</strong></li>
</ul>
<h3 id="पल">प्लु</h3>
<ul>
<li>प्लु (प्लुङ्-गतौ)।</li>
<li>&lsquo;तेऽधराञ्चः प्रप्लवन्ताम्&rsquo; (अथर्व॰३.६.७)। <strong>नदीप्रवाहस्योपर्येव गच्छन्त्वित्यर्थः</strong> । स ऐक्षत।</li>
<li>&lsquo;यमिममात्मानमप्सु प्रापिप्लवम्&rsquo; (श॰ब्रा॰६.२.१.८)। <strong>प्रावाहयमित्याह। प्रापिाप्लवम् इति ण्यत्तस्य प्लवतेर्लुङि रूपम्।</strong></li>
</ul>
<h3 id="बनध">बन्ध्</h3>
<ul>
<li>बन्ध् (बन्ध्-बन्धने)।</li>
<li>&lsquo;योऽनवद्यं कवते न तु प्रबध्नाति स घटमानः (कविः)&rsquo; (का॰मी॰१.५)। <strong>प्रबध्नाति प्रबन्धं रचयति।</strong></li>
<li>&lsquo;स यथा शकुनिः सूत्रेण प्रबद्धो दिशं दिशं पतित्वाऽन्यत्रायतनमलब्ध्वा बन्धमुपश्रयते&rsquo; (छां॰उ॰६.८.२)। <strong>प्रबद्धः=दृढं बद्धः।</strong></li>
<li>&lsquo;अविज्ञातप्रबन्धस्य वचो वाचस्पतेरपि। व्रजत्यफलतामेव&hellip; (कि॰११.४३)। <strong>प्रबन्धः पूर्वापरसम्बन्धः।</strong></li>
<li>&lsquo;नानद्यतनवत्क्रियाप्रबन्धसामीप्ययोः&rsquo; (पा॰३.३.१३५)। <strong>अत्र क्रियाप्रबन्धः क्रियासातत्यम्। प्रबन्धप्रहितं बाणवर्षम्=सातत्येन प्रेरिता बाणवृष्टिः।</strong></li>
<li>&lsquo;अनुज्झितार्थसम्बन्धः प्रबन्धो दुरुदाहरः&rsquo; (शिशु॰२.७३)। <strong>प्रबन्धः सन्दर्भः।</strong></li>
</ul>
<h3 id="बध">बाध्</h3>
<ul>
<li>बाध् (बाधृ-लोडने)।</li>
<li>&lsquo;प्रबाधिता सहसा दैव्येन&rsquo; (ऋ॰१०.१०८.९)।</li>
<li>&lsquo;दैव्येन बलेनाग्रतः प्रेरितेति विवक्षा। बाहुभ्यां प्रबाधते कर्माणि&rsquo; (नि॰३.९)।</li>
</ul>
<h3 id="बध-1">बुध्</h3>
<ul>
<li>बुध् (बुधिर्-बोधने, बुध-अवगमने)।</li>
<li>&lsquo;अभुत्स्यु प्र देव्या वाचाहमश्विनोः&rsquo; (ऋ॰८.९.१६)। <strong>प्राभुत्सि=अजागरिषम्।</strong></li>
<li>&lsquo;अप्रबुद्धा पशोः शक्तिः प्रबुद्धा कौलिकस्य च। नरेश्वरे जगत्सर्वं निमीलति निमीलति&hellip;&hellip; तत्प्रबोधे प्रबुध्यते (हित॰४.१३५)॥ (१) <strong>प्रबाधते प्रतनोतीत्यर्थः। प्रशब्दोऽर्थविपर्यासकृत्।</strong> न मृत्युसेनामायान्ती जातु कश्चित् प्रबाधते (=वारयति)।</li>
<li>&lsquo;कथं न दैवं शक्येत पौरुषेण प्रबाधितुम्&rsquo; (भा॰सभा॰४६.२०)। <strong>प्रबाधितुम्=पीडयितुम्, विरोद्धुम्, निहन्तुम्।</strong> &lsquo;दिनकरभाः प्रबाधमानं वर्षत्रम्&rsquo; (रा॰२.१०७.१८)। <strong>दिनकरभा इति द्वितीयाबहुवचने रूपम्। प्रबाधमानम्=निवारयत्।</strong></li>
</ul>
<p>F.N.</p>
<p>(१.इत्यादयः पञ्च पङ्क्तयः स्थानभ्रष्टा बाधृधातुप्रसङ्गे कर्माणीत्यतोऽनन्तरम्पाठ्याः।)</p>
<h3 id="बह">बृह्</h3>
<ul>
<li>बृह् (बृह बृहि-वृद्धौ)।</li>
<li>&lsquo;प्र हि क्रतुं बृहथो यं वनुथो रध्रस्य स्थो यजमानस्य चोदौ (ऋ॰२.३०.६)।</li>
<li>&lsquo;धृष्टद्युम्नः सोमकानां प्रबर्हः&rsquo; (भा॰आदि॰१९३.१)। <strong>प्रबर्हः श्रेष्ठः।</strong></li>
<li>&lsquo;तत्रोपतस्थुर्भरतप्रबर्हाः&rsquo; (भा॰वन॰२४.२५)।</li>
<li>&lsquo;भवान् प्रबर्हः शास्त्राणां प्रगल्भश्चातिबुद्धिमान्&rsquo; (भा॰शां॰३१८.६४)। <strong>उक्तोऽर्थः।</strong></li>
</ul>
<h3 id="बर">ब्रू</h3>
<ul>
<li>ब्रू (ब्रूञ्-व्यक्तायां वाचि)।</li>
<li>&lsquo;अस्येदु प्रब्रूहि प्र पूर्व्याणि कर्माणि&rsquo; (ऋ॰१.६१.१३)। <strong>प्रब्रूहि=आख्याहि। विस्तरेण शंसेत्यर्थः।</strong></li>
<li>&lsquo;कदा नु ते भ्रात्रं प्रब्रवाम&rsquo; (ऋ॰४.२३.६)। <strong>घोषयामेत्याह।</strong></li>
<li>&lsquo;प्रैतानि तक्मने ब्रूमः&rsquo; (अथर्व॰५.२२.८)। <strong>प्रब्रूमः=रहस्यनिर्भेदपूर्वं ब्रूमः।</strong></li>
<li>&lsquo;इदं वाव तज्ज्येष्ठाय पुत्राय पिता ब्रह्म प्रब्रूयात्&rsquo; (छां॰उ॰३.११.५)। <strong>शिष्याद् उपदिशेदित्यर्थः।</strong></li>
<li>&lsquo;यदचरस्तन्वा वावृधानो बलानीन्द्र प्रब्रुवाणो जनेषु&rsquo; (ऋ॰१०.५४.२)। <strong>प्रब्रुवाणः=प्रख्यापयन्।</strong></li>
<li>&lsquo;हुत उपसृष्टां प्रब्रूतादित्याह&rsquo; (का॰श्रौ॰४.२.१८)। <strong>प्रशब्दोऽनर्थकः। हतेऽग्निहोत्रे। उपसृष्टा=वत्सेन सङ्गता गौः।</strong></li>
<li>&lsquo;एतस्यैव बलिहरणस्यान्ते कामं प्रब्रुवीत भवति हैवास्य&rsquo; (गो॰गृ॰१.४.२८)। <strong>प्रब्रुवीत=शब्दतः कथयेत, न तु मनसा प्रार्थयेत। प्रशब्दः प्रकर्षे।</strong></li>
</ul>
<h3 id="भकष">भक्ष्</h3>
<ul>
<li>भक्ष् (भक्ष-अदने)।</li>
<li>&lsquo;ततः स कालः क्षुधितो देवांश्चासुरांश्च प्राभक्षयत&rsquo; (का॰सं॰कल्प॰रेवती॰५)। <strong>भक्षयितुमारब्धेत्यर्थः। प्रशब्द आदिकर्मणि।</strong></li>
</ul>
<h3 id="भ">भा</h3>
<ul>
<li>भा (दीप्तौ)।</li>
<li><strong>प्रभातायां शर्वर्याम्=भातुं प्रवृत्तायाम्।</strong></li>
</ul>
<h3 id="भष">भाष्</h3>
<ul>
<li>भाष् (भाष-व्यक्तायां वाचि)।</li>
<li>&lsquo;अम्बाम्बेति यथा बालः शिक्षमाणः प्रभाषते&rsquo; (वा॰प॰१.१५२)। <strong>शिक्ष्यमाणोऽपभाषत इति पाठान्तरम्।</strong></li>
</ul>
<h3 id="भद">भिद्</h3>
<ul>
<li>भिद् (भिदिर्-विदारणे।</li>
<li>&lsquo;उत्तमे वयसि सर्व एव (दन्ताः) प्रभिद्यन्ते&rsquo; (श॰ब्रा॰११.४.१.५)। <strong>शीयन्ते, भ्रश्यन्ति प्रपतन्तीत्याह।</strong></li>
<li>&lsquo;न त्वां प्रभिन्नं जानामि किमिदं भरतर्षभ&rsquo; (भा॰मौ॰८.६)। <strong>प्रभिन्नं पराजितम्।</strong></li>
<li>&lsquo;छिन्ना भिन्नाः प्रभिन्ना वा&rsquo; (रा॰५.२६.१०)। <strong>भिन्ना भित्तिवत्। प्रभिन्ना घटवत् शकलीकृता इत्यर्थः।</strong></li>
<li><strong>प्रभिन्नो गजितो मत्तः (गजः) इत्यमरः।</strong></li>
<li>&lsquo;प्रभिन्नमिव मातङ्गं परिकीर्णं करेणुभिः&rsquo; (भा॰वि॰१९.२९)।</li>
<li>&lsquo;ततो महामेघमहीधराभं प्रभिन्नमत्यङ्कुशमत्यसह्यम्&rsquo; (रा॰२.१५.४६)। <strong>उक्तोऽर्थः।</strong></li>
<li>&lsquo;प्रभिन्ननरनारीकः समाजोत्सवशोभितः&rsquo; (रा०२.१००.४४)। <strong>प्रभेदः सन्तोष इति तिलकः। प्रहृष्टनरनारीक इति क्वचित् पाठः।</strong></li>
</ul>
<h3 id="भज">भुज्</h3>
<ul>
<li>भुज् (भुजो-कौटिल्ये)।</li>
<li>&lsquo;प्रभुज्य दक्षिणं जानुम्&rsquo; (वा॰गृ॰५.२५)। <strong>अन्वाच्येत्यर्थः।</strong></li>
<li>&lsquo;दक्षिणं जानुं प्रभुज्य&rsquo; (कौ॰सू॰१.१८)। <strong>उक्तोऽर्थः।</strong></li>
</ul>
<h3 id="भ-1">भू</h3>
<ul>
<li>भू (भू-सत्तायाम्)।</li>
<li>&lsquo;भुवः प्रभवः&rsquo; (पा॰१.४.३१)।</li>
<li><strong>भवनपूर्वके निःसरणे प्रभवतिर्वर्तत इति पदमञ्जरी।</strong></li>
<li>हिमवतो गङ्गा प्रभवति। <strong>ततः प्रादुर्भवतीत्यर्थः।</strong></li>
<li>&lsquo;(शराः) प्रभवन्तः शरासनात्&rsquo; (भा॰वि॰५८.४१)। <strong>निःसरन्त इत्यर्थः।</strong></li>
<li>&lsquo;अव्यक्ताद् व्यक्तयः सर्वाः प्रभवन्त्यहरागमे&rsquo; (गीता ८.१८)। <strong>प्रादुर्भवन्तीत्यर्थः।</strong></li>
<li>वनेऽपि दोषाः प्रभवन्ति रागिणाम्। <strong>उक्तोऽर्थः</strong> ।</li>
<li>&lsquo;स्वायम्भुवान्मरीचेर्यः प्रबभूव प्रजापतिः&rsquo; (शा॰७.९)। <strong>जज्ञ इत्यर्थः।</strong></li>
<li>ततः प्रजानां पतयः प्राभवन्नेकविंशतिः (भा॰अादि॰१.३३)।</li>
<li>&lsquo;लोभात् क्रोधः प्रभवति&rsquo; (हित॰)।</li>
<li>&lsquo;द्वजातिपूर्वको लोकः क्रमेण प्रभविष्यति&rsquo; (भा॰वन॰१६०.८९)। <strong>प्रभविष्यतीति शक्तिसम्पन्नो भविष्यतीत्याह।</strong></li>
<li>&lsquo;विश्वासात्प्रभवन्त्येते&rsquo; (हित॰)। <strong>प्रभवः समर्था भवन्तीत्यर्थः।</strong></li>
<li>&lsquo;मदनसन्तप्ताऽपि न खल्वात्मनः प्रभवामि&rsquo; (शा॰३)। <strong>नात्मन ईश इत्याह।</strong></li>
<li>&lsquo;प्रभवति निजस्य कन्यकाजनस्य महाराजः&rsquo; (मालती॰४)। <strong>महाराजस्य कन्यास्वधिकार इति विवक्षति।</strong></li>
<li>&lsquo;विधिरपि न येभ्यः प्रभवति&rsquo; (भर्तृ॰२.९४)। <strong>दैवमपि येषां नेष्ट इत्यर्थः।</strong></li>
</ul>
<p><strong>-</strong> प्रभवति मल्लो मल्लाय। <strong>तुल्यबली भवतीत्याह।</strong></p>
<ul>
<li>&lsquo;प्रभवन्त्योऽपि हि भर्तृषु कारणकोपाः कुटुम्बिन्यः&rsquo; (माल॰)। <strong>प्रभवः सत्योऽपीत्याह।</strong></li>
<li>&lsquo;कथं मृत्युः प्रभवति वेदशास्त्रविदाम्&rsquo; (मनु॰३.२)। <strong>अभिभवति प्रसहत इत्यर्थः।</strong></li>
<li>&lsquo;यज्ञो हैभ्यो विहृतो न प्रबभूव&rsquo; (ऐ॰ब्रा॰१.१८)। <strong>एषां सहायो न बभूव, नैतांस्तर्पयामास।</strong></li>
<li>&lsquo;देवेभ्यो वै सुवर्गो लोको न प्राभवत्&rsquo; (तै॰सं॰६.६.११.२)।</li>
<li>&lsquo;प्र स्तोमो बभूत्वग्नये&rsquo; (ऋ॰१.१२७.१०)। <strong>प्रबभूतु=उपकरोतु, उपयोगं व्रजतु।</strong></li>
<li>&lsquo;रयिमिव पृष्ठं प्रभवन्तम्&rsquo; (ऋ॰२.१३.४)। <strong>पृष्ठवाह्यादभ्यधिकमित्यर्थः।</strong></li>
<li>&lsquo;पशवो रेवत्यां प्राभवन्&rsquo; (तै॰ब्रा॰१.५.२.५)। <strong>प्रभूता अतिबहुला अभवन्नित्यर्थः।</strong></li>
</ul>
<p><strong>-</strong> &lsquo;प्राभवंस्तस्या विवेकगुणाः क्रियाः&rsquo; (राजत॰५.३५२)। <strong>उक्तोऽर्थः।</strong></p>
<ul>
<li>&lsquo;भवत्सम्भावनोत्थाय परितोषाय मूर्छते। अपि व्याप्तदिगन्तानि नाङ्गानि प्रभवन्ति मे&rsquo; (कु॰६.५९)॥ <strong>पर्याप्तानि न भवन्ति।</strong></li>
<li>&lsquo;गुरुः प्रहर्षः प्रबभूव नात्मनि&rsquo; (रघु॰३.१७)। <strong>शरीरे न ममावित्यर्थः।</strong></li>
<li>&lsquo;मुदा शरीरे प्रबभूव नात्मनः पयोधिरिन्दूदयमूर्छितो यथा&rsquo; (भ॰पु॰१.११.६)। <strong>मुदा आत्मनः शरीरे न प्रबभूवेत्यन्वयः। शरीरेऽस्य वशो नाभूदित्यर्थः। प्रहर्षविधेयोऽभूदिति पर्यवसितोऽर्थः।</strong>  <strong>इत्थम्भूतो वाग्विन्यासः प्रचरद्भाषाशैल्याऽत्यन्तं संवदत इति सुधीभिरस्यार्वाचीनत्वमवसेयम्भवति।</strong></li>
<li>&lsquo;(गोमिनः) प्रभावयन्ति राष्ट्रं च व्यवहारं कृषिं तथा&rsquo; (भा॰शां॰८७.३८)। <strong>प्रभावयन्ति सामर्थ्ययुतं कुर्वन्ति, एधयन्तीत्यर्थः।</strong></li>
<li>&lsquo;गात्रेषु वलयः प्राप्ताः श्वेताश्चैव शिरोरुहाः। जरया पुरुषो जीर्णः किं हि कृत्वा प्रभावयेत्&rsquo; (रा॰२.१०५.११)॥ <strong>शक्तिमान्त्स्यादित्याह।</strong></li>
<li>&lsquo;कथं च खल्वात्मबलं च तत्त्वतः प्रभावयेन्मां चरणे दशाननः&rsquo; (रा॰५.३७.३५)। <strong>अनुभवेद् विजानीयात्, परिचिनुयात्, विविञ्च्यादित्यर्थः।</strong></li>
<li>&lsquo;एवं मनःप्रधानानि इन्द्रियाणि प्रभावयेत्&rsquo; (रा॰२.१०५.२१)। <strong>मनः प्रधानानामिन्द्रियाणां प्रभवेत्। तानि नियच्छेदित्यर्थः।</strong></li>
<li>&lsquo;स यदि राजोपदस्येत्। तमत एव तत्वीरन्नतः प्रभावयेयुः&rsquo; (श॰ब्रा॰)। <strong>निष्क्रमयेयुरित्यर्थः।</strong></li>
<li>&lsquo;एतत् प्रबिभावयिषन्ति चतुर्थस्याह्न उद्यत्यै&rsquo; (ऐ॰ब्रा॰५.३)। <strong>प्रभुत्वमक्षरस्प कर्तुमिच्छन्तीत्याह।</strong></li>
<li>&lsquo;ब्रह्मणो हि प्रभूतोऽग्निरग्नेरपि च काञ्चनम्&rsquo; (भा॰अनु॰८५.५१)। <strong>प्रभूतो जात इत्यर्थान्तरम्।</strong></li>
<li>&lsquo;कच्चिच्च वो मूलफलं प्रभूतम् (=प्रचुरम्)।</li>
<li>अकिञ्चनः सन् प्रभवः स सम्पदाम्&rsquo; (कु॰५.७७)। <strong>प्रभवः=स्रोतः।</strong></li>
<li>&lsquo;प्रभवार्थाय भूतानां धर्मप्रवचनं कृतम् (भा॰शां॰१०९.१०)। <strong>प्रभवो भूतिः समृद्धिः।</strong></li>
<li>यथा नदीनां प्रभवः समुद्रः, यथाऽऽहुतीनां प्रभवो हुताशः। <strong>(समुद्रः प्रभवः सङ्गमस्थानम्। आहुतिभिर्हुताशः प्रभूतो भवति)</strong></li>
<li>&lsquo;यथेन्द्रियाणां प्रभवं मनोऽपि (प्रभवं प्रभु) तथा प्रभुर्नो भगवानुपेन्द्रः&rsquo; (म॰व्या॰१.५१)॥</li>
<li>&lsquo;पुत्र दुर्योधन! अहं तव प्रभावी ननु&rsquo; (पञ्च॰१)। <strong>प्रभावोऽस्यास्ति, प्रभुः। अहं ते प्रभवामीत्यर्थः।</strong></li>
</ul>
<h3 id="भ-2">भृ</h3>
<ul>
<li>भृ (भृञ्-भरणे)।</li>
<li>&lsquo;प्र वां ब्रह्माणि कारवो भरन्ते&rsquo; (ऋ॰७.७२.४)। <strong>उपहरन्तीत्यर्थः।</strong></li>
<li>&lsquo;इमा रुद्राय तवसे कपर्दिने क्षयद्वीराय प्रभरामहे मतीः&rsquo; (वा॰सं॰१६.४८)। <strong>उक्तोऽर्थः।</strong></li>
<li>&lsquo;वयं घा ते अपूर्व्येन्द्र ब्रह्माणि वृत्रहन्। पुरूतमासः पुरुहूत वज्रिवो भृतिं न प्र भरामसि&rsquo; (ऋ॰८.६६.११)। <strong>भृतिरुपहारः। केवलस्यापि भृञ उपहरणमर्थः।</strong></li>
<li>&lsquo;प्र वो भ्रियन्त इन्दवो मत्सरा मादयिष्णवः&rsquo; (ऋ॰१.१४.४)।</li>
<li>अथैनं सर्वेषामनुवाकानां प्रभृतीरभिव्याहारयति। <strong>प्रभूतिरादिर्भवति। लोके प्रभृतिरव्ययमनव्ययं च। उभयथा हि प्रयोगाः प्रथन्ते।</strong></li>
<li>&lsquo;यज्ञस्य चक्षुः प्रभृतिः&rsquo; (अथर्व॰२.३५.५)। <strong>प्रभृतिरादिः, आदिभूतम्। इदमग्निमुद्दिश्योक्तम्।</strong></li>
<li><strong>सम्भाराणां प्रकर्षेण भूतिर्भरणमायोजनं प्रभृतिः, तया वर्तते यः स प्राभृतः। चिकित्सायां प्राभृतः &lsquo;चिकित्साप्राभृत&rsquo; इति चरके (सू॰१६.२९) गङ्गाधरः।</strong></li>
</ul>
<h3 id="मथ">मथ्</h3>
<ul>
<li>मथ् (मथे-विलोडने)।</li>
<li>&lsquo;सन्निपातावधूतैश्च प्रमाथोन्मथनैस्तथा&rsquo; (हरि॰२.३०.३२)। <strong>प्रमाथो (मल्लस्थ) भूमौ पातनम्।</strong> भारते (विराट॰१३.२७) अप्ययं श्लोकः पठ्यते।</li>
<li>तत्र नीलकण्ठ एव विवृणोति- <strong>निपात्य पेषणं भूमौ प्रमाथ इति कथ्यते। यत्तूत्थायाङ्गमथनं तदुन्मथनमुच्यते।</strong></li>
</ul>
<h3 id="मद">मद्</h3>
<ul>
<li>मद् (मदी-हर्षे)।</li>
<li>&lsquo;द्यूते पाने तथा स्त्रीषु मृगयायां च यो नरः। न प्रमाद्यति मोहात्&hellip;&rsquo; (भा॰शां॰२८८.२६)॥ <strong>द्यूते इत्यादयः सामीप्ये सप्तम्यः। न प्रमाद्यति आत्मानं विस्मृत्य तत्राभिनिविष्टो न भवतीत्यर्थः।</strong></li>
<li>&lsquo;मा जीवेभ्यः प्रमदः&rsquo; (अथर्व॰८.१.७)। <strong>प्रपूर्वो मदिरनवधाने वर्तते। अनवहितो मा स्म भूरित्याह।</strong></li>
<li>नोपगच्छेत्प्रमत्तोऽपि स्त्रियमार्तवदर्शने। <strong>प्रमत्तः कामशरैः पीडितः।</strong></li>
<li>&lsquo;प्रमदसम्मदौ हर्षे&rsquo; (पा॰३.३.६८)।</li>
<li>&lsquo;दश धर्मं न जानन्ति धृतराष्ट्र निबोध तान्। मत्तः प्रमत्त उन्मत्तः&hellip;&hellip;&rsquo; (भा॰उ॰३३.१०१)। <strong>प्रमत्तोऽनवहितः।</strong></li>
<li>&lsquo;कथां प्रमत्तः प्रथमं कृतामिव (शा॰४.१)।</li>
<li>&lsquo;यन्ति प्रमादमतन्द्राः&rsquo; (अथर्व॰२०.१८.३)। <strong>प्रमादं प्रकर्षेण मादयितारं तस्य मदकरं सोमम् इति सायणः।</strong></li>
</ul>
<h3 id="मनद">मन्द्</h3>
<ul>
<li>मन्द् (मदि-स्तुतिसोदामदस्वप्नकान्तिगतिषु)।</li>
<li>&lsquo;यां त्वा जनो भूमिरिति प्रमन्दते&rsquo; (वा॰म॰१२.६४)। <strong>प्रमन्दते प्रसीदति मोदत इति सायणः।</strong></li>
</ul>
<h3 id="म">मा</h3>
<ul>
<li>मा (माङ्-माने)। &lsquo;प्रेमां मात्रां मिमीमहे&rsquo; (अथर्व॰१८.२.३९)। <strong>प्रकर्षेण मिमीहे।</strong></li>
<li>&lsquo;यज्ञस्य (सोमः) प्रमाऽभिमोन्मा प्रतिमा वेद्यां क्रियमाणायाम्&rsquo; (कठक॰३४.१४)। <strong>प्रमा=प्रमितिः।</strong></li>
<li>&lsquo;सहस्रस्य प्रामसि सहस्रस्य प्रतिमाऽसि सहस्रस्योन्मासि (वा॰सं॰१५.६५)।</li>
<li>&lsquo;काऽऽसीत्प्रमा प्रतिमा किं निदानम्&rsquo; (ऋ॰१०.१३०.३)।</li>
</ul>
<h3 id="मह">मिह्</h3>
<ul>
<li>मिह् (मिह-सेचने)।</li>
</ul>
<p>&lsquo;यास्तिष्ठन्त्यः प्रमेहन्त यथैवोष्ट्रदशेरकाः&rsquo; (भा॰कर्ण॰४०.३७) <strong>प्रशब्दोऽनर्थकः।</strong></p>
<h3 id="म-1">मी</h3>
<ul>
<li>मी (मीङ्-हिंसायाम्)।</li>
<li>&lsquo;त्वां मृत्युर्दयतां मा प्रमेष्ठाः&rsquo; (अथर्व॰८.१.५)। <strong>मा प्रमेष्ठाः=मा मृथाः। प्रपूर्व एव सीङ् मृत्युमाचष्टे न केवलः, यथा प्रमायुको भवतीत्यत्र। न तस्य लोमाऽपि मीयत इत्यत्र मीयते क्षीयते छिद्यत इत्यर्थस्य दर्शनात्।</strong></li>
<li>&lsquo;अथ तद्भीतया राज्ञ्या रक्के प्रमयमागते&rsquo; (राजत॰६.२८४)। <strong>प्रमयो मृत्युः।</strong></li>
</ul>
<h3 id="मज">मृज्</h3>
<ul>
<li>मृज् (मृजू-शुद्धौ)।</li>
<li>&lsquo;विष्णोः स्तूपोऽसीति कर्षन्निवाहवनीयं प्रति प्रस्तरमपादत्ते&hellip;&hellip; न प्रमार्ष्टि&rsquo; (आप॰श्रौ॰२.३.८.५)। <strong>न प्रमार्ष्टि=न स्पृशत्यन्येन हस्तेन।</strong></li>
<li>&lsquo;त्रिराचामेदपः पूर्वं द्विः प्रमृज्यात्ततो मुखम्&rsquo; (मनु॰२.६०)। <strong>शोधयेदित्यर्थः।</strong></li>
</ul>
<h3 id="मण">मृण्</h3>
<ul>
<li>मृण् (मृण-हिंसायाम्)।</li>
<li>&lsquo;रुजन् परिरुजन्मृणन् प्रमृणन् प्रेहि शत्रून्&rsquo; (अथर्व॰१६.१.२, ४.३१.३)। <strong>उच्चैरुत्सादयन्नित्यर्थः।</strong></li>
</ul>
<h3 id="मलच">म्लुच्</h3>
<ul>
<li>म्लुच् (म्लुचु-गत्यर्थे)।</li>
<li>&lsquo;प्रम्लोचन्ती चानुम्लोचन्ती चाप्सरसौ&rsquo; (वा॰सं॰१५.१७)। <strong>प्रम्लोचति नरं प्रत्यात्मानं दर्शयतीति प्रम्लोचन्तीति महीधरः।</strong></li>
<li>&lsquo;अहोरात्रे तु ते, ते हि प्र च म्लोचतोऽनु च म्लोचतः&rsquo; (श॰ब्रा॰८.६.१.१८)। <strong>उदयेते अस्तमयेते चेत्यर्थः।</strong></li>
</ul>
<h3 id="यज">यज्</h3>
<ul>
<li>यज् (यज-देवपूजासङ्गतिकरणदानेषु)।</li>
<li>&lsquo;देवानामुत यो मर्त्यानां यजिष्ठः स प्रयजतामृतावा&rsquo; (ऋ॰६.१५.१३)। <strong>प्रशब्दो विशेषकृन्न। यो यजेरर्थः स एव प्रयजेः।</strong></li>
</ul>
<h3 id="यत">यत्</h3>
<ul>
<li>यत् (यती-प्रयत्ने)।</li>
<li>&lsquo;प्र रश्मिभिर्यतमानाः&rsquo; (तै॰ब्रा॰२.८.२.२)। प्रयतमानाः प्रभवन्तः, प्रवृत्तिमन्तः।</li>
<li>&lsquo;प्रयतेतार्थसिद्धये&rsquo; (मनु॰७.२१५)। <strong>चेष्टेतेत्यर्थः।</strong></li>
<li>&lsquo;लोमानि प्रयतिर्मम&rsquo; (वा॰सं॰२०.१३)। <strong>प्रयत्न इत्यर्थः।</strong></li>
<li>&lsquo;स्वधाऽवस्तात्प्रयतिः परस्तात्&rsquo; (ऋ॰१०.१२९.५)। <strong>प्रयतिः प्रयतिता।</strong></li>
</ul>
<h3 id="यम">यम्</h3>
<ul>
<li>यम् (यम-उपरमे)।</li>
<li>&lsquo;हुत्वा प्रयताञ्जलिः कवातिर्यङ् अग्निमुपतिष्ठेत&rsquo; (बौ॰ध॰२.२.११)। <strong>प्रयताञ्जलिः सम्पुटितकरः, बद्धाञ्जलिः।</strong></li>
<li>&lsquo;तापसी तु तदा शक्रमुवाच प्रयताञ्जलिः&rsquo; (भा॰अनु॰१२.४४)।</li>
<li>&lsquo;प्रयता ऋष्टयः&rsquo; (ऋ॰१.६६.४)। <strong>प्रयता निष्कृष्टा उद्यता असयः।</strong></li>
<li>&lsquo;इदं दीर्घं प्रयतं सधस्थम्&rsquo; (ऋ॰१.१५४.३)। <strong>प्रयतमायामवत्।</strong></li>
<li>शतमश्वान् प्रयतान्मद्य आदम्&rsquo; (ऋ॰१.१२६. २)। <strong>प्रयतान्=प्रत्तान्=उपायनीकृतान्।</strong></li>
<li>&lsquo;अत्ता हवींषि प्रयतानि बर्हिषि&rsquo; (ऋ॰१०.१५.११)। <strong>प्रयतानि=निक्षिप्तानि=स्थापितानि।</strong></li>
<li>&lsquo;अद्धि त्वं देव प्रयता हवींषि&rsquo; (अथर्व॰१८.३.४२)। <strong>प्रयता=प्रयतानि=दत्तानि।</strong></li>
<li>&lsquo;य इमं परमं गुह्यं श्रावयेद् ब्रह्मसंसदि। प्रयतः&hellip;&hellip;&rsquo; (कठ॰उ॰३.१७)। <strong>प्रयतः पूतः।</strong></li>
<li>&lsquo;प्रयतात्मा जितेन्द्रियः&rsquo; (मनु॰४.१४५)। <strong>बाह्याभ्यन्तरशौचोपेतः।</strong></li>
<li>&lsquo;तमनु प्रयतो व युः पुण्यगन्धवहः शुभः। ववौ संहर्षयन् पार्थम् &hellip;&rsquo; (भा॰)। <strong>प्रयतो मन्दः।</strong></li>
<li>नीवाकस्तु प्रयामः स्यादित्यमरः। <strong>नियतं वचनं नीवाकः, तुलाकृतं न्यूनाधिक्यं क्रयादरो वेति स्वामी।</strong></li>
<li>&lsquo;नाप्सु सतः प्रयमणं विद्यते&rsquo; (आप॰ध॰१.५.१५.१०)। <strong>येन प्रयतो भवति तत्प्रयमणमाचमनम्। प्रयतः पूतः।</strong></li>
</ul>
<h3 id="यस">यस्</h3>
<ul>
<li>यस् (यसु-प्रयत्ने)।</li>
<li>&lsquo;उखा चिदिन्द्र येषन्ती प्रयस्ता फेनमस्यति&rsquo; (ऋ॰३.५३.२२)। <strong>उत्सिच्यमानेत्यर्थः।</strong></li>
<li>प्रयस्तं स्यात् सुसंस्कृतम् इत्यमरः। <strong>सुष्ठु राद्धम्।</strong></li>
<li>&lsquo;प्रायसदुत्प्लवाय सः&rsquo; (नै॰१.१२५)। <strong>प्रयत्तवान् इत्यर्थः।</strong></li>
</ul>
<h3 id="य-परपण">या प्रापणे</h3>
<ul>
<li>या-प्रापणे (प्रापणमिह गतिः)।</li>
<li>&lsquo;प्र ये ययुरवृकासो रथा इव&rsquo; (ऋ॰७.७४.६)। <strong>प्रययुः=यानमारब्धाः ,प्रवव्रजुः।</strong></li>
<li>&lsquo;ततः प्रायामहं तेन स्यन्दनेन&rsquo; (रा॰गोरेसियो॰ २.४४.२५), (भा॰३.१२०.६८)।</li>
<li>&lsquo;रथेन खरयुक्तेन प्रयातो दक्षिणामुखः&rsquo; (रा॰श्लेगल॰२.६६.१५)। <strong>प्रयातः प्रस्थितः।</strong></li>
<li>&lsquo;प्रजासु कः केन पथा प्रयातीत्यशेषतो वेदितुमस्ति शक्तिः&rsquo; (शा॰६.२६)। <strong>सत्पथेन विपथेन वा याति, सद्व्यवहरत्यसद्वेत्यर्थः।</strong></li>
<li>&lsquo;वियति बहुतरं स्तोकमुर्व्यां प्रयाति (शा॰१)। <strong>प्रयाति प्रसरति अग्रे धावति।</strong></li>
<li>यद्येनमायतनाद् बाधेरन् वा प्र वा यापयेयुः (श॰ब्रा॰११.८.१३)। <strong>प्रयापयेयुः निष्क्रमयेयुः बहिर्गमयेयुः।</strong></li>
<li>&lsquo;राजानं प्रयियासन्तम्&rsquo; (श॰ब्रा॰१४.७.१.४४)। <strong>प्रयातुं प्रस्थातुमिच्छन्तम्।</strong></li>
<li>&lsquo;मार्गं तावच्छृणु कथयतस्त्वत्प्रयाणानुरूपम्&rsquo; (मेघ॰१३)। <strong>प्रयाणं यात्रा।</strong></li>
<li>&lsquo;प्रयाणकालेऽपि च मां ते विदुर्युक्तचेतसः&rsquo; (गीता ७.३०)।</li>
<li>&lsquo;कामं पुरः शुक्रमिव प्रयाणे&rsquo; (कु॰३.४३)। <strong>प्रयाणेऽभियानेऽभिक्रमे।</strong></li>
<li><strong>'</strong> प्रायात्रिकं चानयताशु सर्वम्&rsquo; (भा॰द्रोण॰२.२९)। <strong>प्रयात्रा युद्धार्थं प्रयाणम्। तदर्हम् प्रायात्रिकम्।</strong></li>
</ul>
<h3 id="यच">याच्</h3>
<ul>
<li>याच् (टु याचृ-याच्ञायाम्)।</li>
<li>&lsquo;एवं प्रयाचति तदा भास्करे मुनिसत्तमः&rsquo; (भा॰अनु॰९६.१)। <strong>प्रशब्दोऽनर्थकः।</strong></li>
<li>&lsquo;स पारिजातं यदि न प्रदास्यति प्रयाच्यमानो भवता&rsquo; (हरि॰२.६८.३९)। <strong>सानुबन्धं प्रार्थ्यमान इत्यर्थः स्यात्।</strong></li>
</ul>
<h3 id="य">यु</h3>
<ul>
<li>यु (यु-मिश्रणामिश्रणयोः)।</li>
<li>&lsquo;श्रीरसीति पार्श्वेन वसाहोमं प्रयौति&rsquo; (आप॰श्रौ॰७.८.२५.४)। <strong>प्रयौति घट्टयति, लोडयति।</strong></li>
<li>&lsquo;विष्णोः स्तूपोऽसीति कर्षन्निवाहवनीयं प्रति प्रस्तरमपादत्ते नोद्यौति न प्रयौति&rsquo; (आप॰श्रौ॰२.३.८.५)। <strong>न प्रयौति=न पुरस्तात् सारयति।</strong></li>
<li>&lsquo;प्रयुतो न पातारः&rsquo; (ग्रावाणः)। <strong>प्रयुतः=घट्टयितारः। प्रपूर्वस्य यौतेः क्विपि रूपम्।</strong></li>
<li>&lsquo;इति (वपां) प्रयौति&rsquo; (भा॰श्रौ॰७.१४.१२)। <strong>प्रयौति अपनयति उत्खिदति।</strong></li>
<li>&lsquo;युवा प्रयौति कर्माणि (नि॰४.१९)। <strong>प्रयौति सम्मिश्रयति अविवेकित्वात्।</strong></li>
<li>&lsquo;प्रयुवती गच्छति&rsquo; (नि॰९.२६)। '</li>
<li>नकिष्टं कर्मणा नशन्न प्रयोषत् (ऋ॰८.३१.१७)। <strong>प्रयोषत्=पृथक्करोति=एकतः करोति।</strong></li>
<li>&lsquo;धेनुं चरन्तीं प्रयुतामगोपाम्&rsquo; (ऋ॰३.५७.१)। वा॰सं॰११.७५ <strong>इत्यत्र प्रयुतां वियुक्तां व्रजाद् भ्रष्टामाह।</strong></li>
<li>&lsquo;रात्रिं रात्रिमप्रयावम्&rsquo; (अथर्व॰१९.५५.१)। <strong>अप्रयावमिति सायणधृतः पाठः। अप्रयातमिति पाठान्तरम्। अप्रयावम्=अप्रच्छिद्या। इह प्रयुर्विश्लेषे वर्तत इत्यभिप्रेतं सायणस्य।</strong></li>
<li>&lsquo;स्वप्नश्चेदनृतस्य प्रयोता&rsquo; (ऋ॰७८६.६)।</li>
</ul>
<h3 id="यचछ">युच्छ्</h3>
<ul>
<li>युच्छ् (युच्छ-प्रमादे)।</li>
<li>&lsquo;या सम्राजा मनसा न प्रयुच्छतः&rsquo; (ऋ॰१०.६५.५)। <strong>यौ सम्राजौ मनसाऽसन्निहितौ न भवत इत्यर्थः। न प्रमाद्यत इति धातूक्तोऽर्थः।</strong></li>
<li>&lsquo;वेननन्ता न प्र युच्छतः। धृतव्रताय दाशुषे&rsquo; (ऋ॰१.२५.६)।</li>
</ul>
<p><strong>-केवलस्य युच्छतेस्त्वपसरणमपसर्पणं वाऽर्थः- &lsquo;न यो युच्छति तिष्यो यथा दिवः&rsquo; (अथवं॰५.५४.१३)।</strong></p>
<h3 id="यज-1">युज्</h3>
<ul>
<li>युज् (युजिर्-योगे)।</li>
<li>&lsquo;प्र यदा मर्त्यान् प्रयुनक्षि धीरः&rsquo; (अथर्व॰१९.५६.१)। <strong>सम्बध्नासीत्याह।</strong></li>
<li>&lsquo;एते देवास्त्रिः संवत्सरस्य प्रयुज्यन्ते&rsquo; (तै॰ब्रा॰१.६. २.२)। <strong>प्रयुज्यन्ते पूज्यन्त इज्यन्ते कीर्त्यन्ते सत्क्रियन्त इत्यर्थः।</strong></li>
<li>&lsquo;यज्ञादेव तद्यज्ञं प्रयुङ्क्ते&rsquo; (तै॰ब्रा॰३.२.५.६)। <strong>प्रयुङ्क्ते=उद्धरति=उपादत्ते।</strong></li>
<li>&lsquo;यज्ञपात्राणि प्रयुनक्ति&rsquo; (आप॰श्रौ॰१.४.११.५)। <strong>प्रयुनक्ति=व्यस्यति=निधत्ते।</strong></li>
<li>&lsquo;ये प्रचलैर्विलोचनैस्तवाक्षिसादृश्यमिव प्रयुञ्जते&rsquo; (कु॰५.३५)। <strong>अभिनयेन दर्शयन्ति।</strong></li>
<li>&lsquo;उत्तरं रामचरितं तत्प्रणीतं प्रयोक्ष्यते&rsquo; (उत्तर॰१.२)। <strong>अभिनयेन दृश्यतां नेष्यत इत्यर्थः।</strong></li>
<li>&lsquo;इहापि तावद् धनसम्पदर्थिनः प्रयुञ्जते धनं दुरात्मनि (अवदा॰ब्रह्मजा॰१७)। <strong>वृद्ध्यर्थं धनं ददतीत्यर्थः।</strong></li>
<li>&lsquo;धेनुरुष्ट्रो वहन्नश्वो यश्च दम्यः प्रयुज्यते&rsquo; (मनु॰८.१४६)। <strong>वृद्ध्यर्थं कृषकादये कञ्चित्कालं प्रदीयते।</strong></li>
<li>&lsquo;प्रायुङ्क्त राज्ये बत दुष्करे माम्&rsquo; (भट्टि॰३.५१)। <strong>न्ययुङ्क्तेत्याह।</strong></li>
<li>&lsquo;आशिषं प्रयुयुजे न वाहिनीम्&rsquo; (रघु॰११.६)। <strong>व्यवजहारेत्यर्थः।</strong></li>
<li>&lsquo;गृहस्थधर्मान् प्रयुञ्जान इमानि व्रतान्यनुकर्षेत्&rsquo; (गौ॰ध॰१.९.१)। <strong>प्रयुञ्जानः=अनुतिष्ठन्।</strong></li>
<li>&lsquo;तादृग्भार्यायां मृतायामुत्सवः कर्तुं प्रयुज्यते&rsquo; (पञ्चत॰)। <strong>प्रयुज्यते=युज्यते। अस्थाने प्रशब्दः।</strong></li>
<li>&lsquo;शक्वरीं श्वो यज्ञे प्रयोक्तासे&rsquo; (त॰सं॰२.६.२.३)।</li>
<li>&lsquo;सर्वेभ्यः कामेभ्यो यज्ञः प्रयुज्यते&rsquo; (तै॰सं॰२.४.११.२)। <strong>प्रयुज्यते=अनुष्ठीयते।</strong></li>
<li>&lsquo;(पृषतीः) प्रयुञ्जती दिव एति ब्रुवाणा&rsquo; (ऋ॰५.४७.१)। <strong>प्रयुञ्जती=युञ्जती=वाहने प्रसजतीत्यर्थः।</strong></li>
<li>&lsquo;उष् ये ते प्र यामेषु युञ्जते मनः&rsquo; (ऋ॰१.४८.४)। <strong>प्रयुञ्जते=युञ्जते युक्तं कुर्वन्तीत्यर्थः।</strong></li>
<li>&lsquo;तेनाभिवादं भवतां न प्रयुञ्जे&rsquo; (भा॰आदि॰८९.२)। <strong>प्रयुञ्जे कुर्वे।</strong></li>
<li>&lsquo;तेभ्यः प्रयुज्यतां पूजा प्रोवाच मधुसूदनः&rsquo; (भा॰उ॰८३.६३)। <strong>प्रयुज्यताम् क्रियताम्।</strong></li>
<li>&lsquo;गृणातिस्त्ववपूर्वो न प्रयुज्यत इति भाष्यम्&rsquo; (१.३.५१)। <strong>न व्यवह्रियत इत्याह।</strong></li>
<li>&lsquo;भर्त्रा ध्रुवदर्शनाय प्रयुज्यमाना&rsquo; (भट्टि॰७.८५)। <strong>प्रयुज्यमाना=प्रेर्यमारणा।</strong></li>
<li>&lsquo;नैकं प्रयोजनं योगारम्भं प्रयोजयति&rsquo; (भाष्यम्)। <strong>प्रयोजयति=प्रवर्तयति=कारयति। योगारम्भस्य निमित्तं भवतीत्यर्थः।</strong></li>
<li>&lsquo;लिङ्गविशिष्टस्य ग्रहणमेकशब्दह्रस्वत्वं प्रयोजयति&rsquo; (६.३.६२ सूत्रे वृत्तिः)। <strong>प्रयोजयति=प्रवर्तयति। एकशब्दह्रस्वत्वं प्रयोजनमुद्दिश्य क्रियत इत्याह।</strong></li>
<li>&lsquo;अनुतिष्ठेत्समारब्धमनारब्धं प्रयोजयत् (कारयेत्)&rsquo; (का॰नी॰सा॰११.५७)।</li>
<li>&lsquo;साम्नैवार्थं ततो लिप्सेत् कर्म चास्मै प्रयोजयेत्&rsquo; (भा॰वन॰३२.५५)।</li>
<li>&lsquo;मा स्म लुब्धांश्च मूर्खांश्च कामार्थेषु प्रयूयुजः&rsquo; (भा॰शां॰७१.८)। <strong>मा स्म व्यापीपरः, मा नियुक्था इत्यर्थः।</strong></li>
<li>&lsquo;भोजयेत्सह भृत्यैस्तावान्नृशंस्यं प्रयोजयन्&rsquo; (मनु॰३.११२)। <strong>आनृशंस्यं प्रयोजयन् अनुकम्पां दर्शयन्नित्याह।</strong></li>
<li>&lsquo;अनुजानीहि मां तात आशिषश्च प्रयोजय&rsquo; (भा॰भीष्म॰४३.३७)। <strong>प्रयोजय=प्रयुङ्क्ष्व।</strong></li>
<li>&lsquo;एकः शब्दः सम्यग्ज्ञातः शास्त्रान्वितः सुप्रयुक्तः स्वर्गे लोके कामधुग्भवति&rsquo; (भाष्ये ६.२.८४)। <strong>सुव्यवहृतः, सुप्रयोगविषयीकृतः।</strong></li>
<li>&lsquo;एष एतेषां पशूनां प्रयुक्ततमो यदजः&rsquo; (तै॰ब्रा॰२.८)। <strong>व्यवहृततमः। भूयिष्ठं हि वहनकर्मणि व्यापार्यते इत्यर्थः।</strong></li>
<li>&lsquo;प्रयुक्तपाणिग्रहणोपचारौ&rsquo; (रघु॰७.८६)। <strong>प्रयुक्तः कृतः, उपचारः सत्कारः (आचारः) ययोस्तौ।</strong></li>
<li>&lsquo;प्रयुक्तं राक्षसैः सह वैरम्&hellip; (रा॰३.६७.१२)। <strong>प्रयुक्तं प्रक्रान्तम्, प्रारब्धम्।</strong></li>
<li>&lsquo;अथ माढव्यं प्रति भवता किमेवं प्रयुक्तम्&rsquo; (शा॰७)। <strong>प्रयुक्तं व्यवहृतम्, आचरितम्।</strong></li>
<li>&lsquo;आरोहणार्थं नवयौवनेन कामस्य सोपानमिव प्रयुक्तम्&rsquo; (कु॰१.३९)। <strong>प्रयुक्तं निर्मितम्।</strong></li>
<li>&lsquo;अथ केन प्रयुक्तोऽयं पापं चरति पूरुषः (गीता ३.३६)। <strong>प्रयुक्तः=प्रेरितः।</strong></li>
<li>&lsquo;भावप्रयुक्तया युक्तया तया गुणकथया&rsquo; (अवदा॰जा॰८)। <strong>भावप्रयुक्तया=सद्भावप्रेरितयेत्याह।</strong></li>
<li>&lsquo;परप्रयुक्तः पुरुषो विचेष्टते&rsquo; (भा॰उ॰३२.१३)। <strong>उक्तोऽर्थः।</strong></li>
<li>&lsquo;नापोऽभ्यवयन्त्यध्वं जानुभ्यामगुरुप्रयुक्ताः&rsquo; (गो॰गृ॰३.१.३२)। <strong>गुरुणाऽननुज्ञाताः।</strong></li>
<li>&lsquo;शते प्रयुक्तेऽशीतिभागं प्रतिमासं वृद्धिं गृह्णीयात्&rsquo; (मनु॰८.१४० इत्यत्र कुल्लूकः)। <strong>प्रयुक्ते वृद्ध्यर्थं दत्ते (धने)।</strong></li>
<li>&lsquo;दीयमानं न गृह्णाति प्रयुक्तं यः स्वकं धनम्&rsquo; (अग्निपु॰२५५.४)। <strong>उक्तोऽर्थः।</strong></li>
<li>&lsquo;गोखरोष्ट्रप्रयुक्तैश्च मानैः&rsquo; (भा॰शल्य॰३५.२३)। <strong>प्रयुक्तैः=युक्तैः।</strong>  <strong>प्रायेरणात्रार्थे प्रशब्दो न प्रयुज्यते।</strong></li>
<li>&lsquo;उद्धारोऽर्थप्रयोगस्तु कुसीदं वृद्धिजीविका&rsquo; (अमरः)।</li>
<li>&lsquo;अन्यः प्रयोगे स्यादत्र किल्बिषी जन्तुनाशने&rsquo; (भा॰अनु॰१.४६)। <strong>प्रयोगे प्रवर्तने।</strong></li>
<li>इदं वयं मृच्छकटिकं नाम प्रकरणं प्रयोक्तुं व्यवसिताः। <strong>प्रयोक्तुम् अभिनयेन दृश्यतां नेतुम्।</strong></li>
<li>&lsquo;उत्तमर्णाधमर्णौ द्वौ प्रयोक्तृग्राहकौ क्रमात्&rsquo; (अमरः)। <strong>इह यो वृद्ध्यर्थं धनमन्यस्मै ददाति स प्रयोक्तेत्युक्तः।</strong></li>
<li>&lsquo;परदारप्रयोक्तारस्ते वै निरयगामिनः। हर्त्रभिमर्शिनोर्दृताः&hellip;&hellip;&rsquo; (भा॰अनु॰२३.६१)॥ <strong>परदाराणां प्रयोक्तारः=प्रेरयितारः, दुष्कर्मणि प्रवर्तयितारः।</strong></li>
<li>&lsquo;न चावज्ञा प्रयोक्तव्या कामक्रोधवशादपि&rsquo; (रा॰१.१५)। <strong>प्रयोक्तव्या कर्तव्या।</strong></li>
<li>&lsquo;समानम् आ पात्राणां प्रयोजनात्&rsquo; (भा॰श्रौ॰६.१६.६)। <strong>प्रयोजनं क्रमिका रचना क्रमेण न्यासः।</strong></li>
<li>&lsquo;शरीरं सर्वे प्राविशन्नायुजः प्रयुजो युजः&rsquo; (अथर्व॰११.८.२५)। <strong>अत्र सायणः- युजो योजनानि। उपसर्गवशादेषामर्थभेदोऽवगन्तव्य इति। स च सायणस्याप्यनवगतः। अवगतश्चेदभविष्यत्कथं नावक्ष्यत्।</strong></li>
</ul>
<h3 id="यध">युध्</h3>
<ul>
<li>युध् (युध-सम्प्रहारे)।</li>
<li>&lsquo;आदित्यं वोसनसं वाऽवस्थाय प्रयोधयेत्&rsquo; (आश्व॰गृ॰३.१२.१६)। <strong>प्रयोधयेत्=युद्धमारभेत। प्रशब्द आदिकर्मणि।</strong></li>
<li>&lsquo;शूरा इव प्रयुधः प्रोत युयुधुः&rsquo; (ऋ॰५.५९.५)। <strong>उक्तोऽर्थः।</strong></li>
<li>&lsquo;सेनामुखे प्रयुद्धानां भीमसेनो भविष्यति&rsquo; (भा॰उ॰५८.२३)। <strong>प्रयुद्धानां युध्यमानानाम्।</strong></li>
</ul>
<h3 id="रभ">रभ्</h3>
<ul>
<li>रभ् (रभ-राभस्ये)।</li>
<li>&lsquo;तां पूष्णः सुमतिं वयं वृक्षस्य प्र वयामिव। इन्द्रस्य च रभामहे&rsquo; (ऋ॰६.५७.५)। <strong>प्ररभामहे गृह्णीमः।</strong></li>
</ul>
<h3 id="रम">रम्</h3>
<ul>
<li>रम् (रमु-क्रीडायाम्)।</li>
<li>&lsquo;रात्रिः कस्मात् प्ररमयति भूतानि नक्तञ्चराणि&rsquo; (नि॰२.१८.२)। <strong>प्रकर्षेण रमयति=विनोदयति=प्रमोदयति।</strong></li>
</ul>
<h3 id="रच">रिच्</h3>
<ul>
<li>रिच् (रिचिर्-विरेचने)।</li>
<li>&lsquo;दिवश्चित्ते प्ररिरिचे महित्वम्&rsquo; (ऋ॰१.५९.५)।</li>
<li>&lsquo;अस्येदेव प्ररिरिचे महित्वं दिवस्पृथिव्याः पर्यन्तरिक्षात्&rsquo; (अथर्व॰२०.३५.९)। <strong>अत्र प्रेत्युपसर्गो धात्वर्थं बाधते प्रस्मरणं प्रस्थानम् इत्यत्र यथा।</strong></li>
</ul>
<h3 id="र">री</h3>
<ul>
<li>री (री-गतिरेषणयोः)।</li>
</ul>
<p>यद् देवस्य शवमा प्रारिणा असुम्&rsquo; (ऋ॰२.२२.४)। <strong>प्रारिणाः=उपयुङ्क्याः।</strong></p>
<h3 id="रच-1">रुच्</h3>
<ul>
<li>रुच् (रुच-दीप्तावभिप्रीतौ च)।</li>
<li>&lsquo;प्र रोच्यस्या उषसो न सूरः (ऋ॰१.१२१.६)। <strong>न प्ररोचि=नाभात्=नोदभासत।</strong></li>
<li>&lsquo;किं प्ररोचते&rsquo; (श॰ब्रा०१.६.२.३)। <strong>प्ररोचते=रुचिविषयी भवति।</strong></li>
<li>&lsquo;अथैभ्योऽग्निः प्रारोचत&rsquo; (श॰ब्रा॰३.२.३.९)। <strong>अग्निस्तैः समगंस्तेत्यर्थः।</strong></li>
<li>&lsquo;य एभ्यो यज्ञं प्रारोचयत्&rsquo; (श॰ब्रा॰१.६.२.५)।</li>
<li>&lsquo;यज्ञमेषां रुचविषयतामापादयत्। तेभ्यः (ऋषिभ्यः) देवा वैव प्ररोचयाञ्चक्रुः स्वयं चैव दध्रिरे&rsquo; (श॰ब्रा॰१.६.२.३)। <strong>ऋषिषु रुचिमुत्पादयाञ्चक्रुः।</strong> विधिविहितमर्थवादप्ररोचितं मन्त्रेण स्मृतमभ्युदयकारि भवति। <strong>प्ररोचितम्=प्रशस्तम्, स्तुत्या प्रेरितम्।</strong></li>
</ul>
<h3 id="रद">रुद्</h3>
<ul>
<li>रुद् (रुदिर्-अश्रुविमोचने)।</li>
<li>&lsquo;श्वानः प्ररुदन्त इव&rsquo; (व॰सं॰४६.६८)।</li>
<li>&lsquo;न गर्भस्थः प्ररोदिति&rsquo; (सुश्रुते १.३१९)। <strong>उभयत्र प्रशब्दो न धात्वर्थं विशिनष्टि।</strong></li>
<li>&lsquo;अथाकस्मात्प्रववृते तया साध्व्या प्ररोदितुम्&rsquo; (कथा॰१०.३६)। <strong>प्रशब्दः प्रकर्षे। सा साध्वी उच्चैः क्रन्दितुं प्रवृत्तेत्यर्थः।</strong></li>
</ul>
<h3 id="रध">रुध्</h3>
<ul>
<li>रुध् (रुधिर्-आवरणे)।</li>
<li>&lsquo;अतीर्थेन वा अयमध्वर्युराहुतीः प्रारौत्सीत्&rsquo; (श॰ब्रा॰११.४.२.१४)। <strong>प्रारौत्सीत्=अभ्रंशयत्।</strong></li>
</ul>
<h3 id="रह">रुह्</h3>
<ul>
<li>रुह् (रुह-बीजजन्मनि)।</li>
<li>&lsquo;काण्डात्काण्डात् प्ररोहन्ती&rsquo; (वा॰सं॰१३.२०)। <strong>अङ्कुरानुद्गमयन्ती।</strong></li>
<li>&lsquo;न ह्यनुप्तं प्ररोहति&rsquo; (भा॰अनु॰१६३.११)। <strong>नाङ्कुरितं भवतीत्याह।</strong></li>
<li>न पर्वताग्रे नलिनी प्ररोहति। न हि दुर्बलदग्धानां कुले किञ्चित्प्ररोहति। <strong>अत्र प्ररोहणं वृद्ध्युपक्रममाहोपचारेण। न समृध्यति नैधत इत्याह।</strong></li>
<li>&lsquo;गोभिः पशुभिरश्वैश्च कृष्णया सुसमृद्धया। कुलानि न प्ररोहन्ति यानि हीनानि वृत्ततः&rsquo; (भा॰५.१२९०)।</li>
<li>&lsquo;कुर्वन्ति सामन्तशिखामणीनां प्रभाप्ररोहास्तमयं रजांसि&rsquo; (रघु॰६.३३)। <strong>प्ररोहाः=अङ्कुराः।</strong></li>
<li>&lsquo;मूढाः प्ररूढिं नोज्झन्ति द्रोहश्रीलोभमोहिताः&rsquo; (राजत॰६.१४६)।</li>
<li>&lsquo;यास्ते रुहः प्ररुहो यास्त आरुहः&rsquo; (अथर्व॰१३.१८)। <strong>प्ररुहः=अभिनवाः शाखाः।</strong></li>
</ul>
<h3 id="लप">लप्</h3>
<ul>
<li>लप् (लप-व्यक्तायां वाचि)।</li>
<li>तै॰ब्रा॰२.२.१०.३ इत्यत्र <strong>प्रपूर्वस्य लपेर्मूढोक्तौ प्रयोगोऽव्यक्तोक्तौ वा।</strong></li>
<li>&lsquo;प्रलपत्येष वैधेयः&rsquo; (शा॰२)।</li>
<li>&lsquo;प्रलापोऽनर्थकं वचः&rsquo; (अमरः)।</li>
<li>न तत्र प्रलपेत्प्राज्ञो बधिरेष्विव गायनः। <strong>अत्र प्रशब्दोऽर्थान्तरकृन्न।</strong></li>
<li>&lsquo;आर्ताहं प्रलपामीदम्&rsquo; (भा॰वन॰३२.२)। <strong>अत्र प्रलापो विलाप उक्तः।</strong></li>
<li>&lsquo;अप्युन्मत्तात्प्रलपतो बालाच्च परिजल्पतः&rsquo; (भा॰उ॰३४.३२)। <strong>प्रलपतोऽनर्थकं लपत इत्यर्थः।</strong></li>
<li>&lsquo;सोऽद्य मां प्रलपिष्यति&rsquo; (वि॰पु॰५.१७.१०)। <strong>मया संलपिष्यतीत्यर्थः। प्रशब्दोऽस्थाने।</strong></li>
<li>&lsquo;आलापाश्च प्रलापाश्च&rsquo; (अथर्व॰११.१०.२५)। <strong>प्रलापा अनर्थकानि वचनानि।</strong></li>
</ul>
<h3 id="लभ">लभ्</h3>
<ul>
<li>लभ् (डुलभष्-प्राप्तौ)।</li>
</ul>
<p>&lsquo;त्वामेव कुरवो व्यक्तं प्रलम्भन्ते जनार्दन&rsquo; (भा॰सभा॰३७.२८)। <strong>प्रलम्भन्ते (=प्रलभन्ते)=विप्रलभन्ते=वञ्चयन्ते।</strong></p>
<ul>
<li>अत्रार्थे &lsquo;गृधिवञ्च्योः प्रलम्भने&rsquo; (पा॰१.३.६९) इति सूत्रं मानम्।</li>
<li>&lsquo;मया प्रलब्धो ब्रह्मर्षिर्नारदः सुमहातपाः&rsquo; (भा॰वन॰६६.५)। <strong>वञ्चितः, अतिसहित इत्यर्थः।</strong></li>
<li>&lsquo;इत्यब्रुवन्त ते राजन् प्रलब्धास्तैर्दुरात्मभिः&rsquo; (भा॰मौ॰१.२२)। <strong>उक्तोऽर्थः।</strong></li>
<li>&lsquo;मेने प्रलब्धमात्मानं कृष्णेनामित्रघातिना&rsquo; (भा॰आश्व॰५५.२३)।</li>
<li>&lsquo;एवं प्रलब्धा मुनयस्तानूचुः कुपिता नृप&rsquo; (भा॰पु॰११.१.१६)। <strong>इदं प्रपूर्वस्य लभेरतिसन्धानार्थे प्रयोगप्राचुर्यं व्यनक्ति। पूर्वे मुनय एकोपसर्गपूर्वस्य प्रयोगमरोचयन्त, न तु विप्राभ्यामुपसृष्टस्य, यथाऽद्यत्वे।</strong></li>
<li>&lsquo;तैरिमां प्रापितो योनिं प्रलब्धः स्वेन पाप्मना&rsquo; (भा॰पु॰१०.३४.१३)।</li>
<li>' <strong>प्रलब्धैः कुपितैरिति श्रीधरः। इदमर्थस्वीकारे कवेः स्वाच्छन्द्यमेव हेतुः।</strong></li>
<li>&lsquo;प्रलब्धश्च हृषीकेशस्तच्च कर्माविचारितम्&rsquo; (भा॰शल्य॰५.९)। <strong>प्रलब्धोऽवमानित इत्यर्थो भाति।</strong></li>
<li>&lsquo;एवं प्रलम्भान् विविधान् प्राप्य&rsquo; (भा॰सभा॰४७.१४)। <strong>प्रलम्भान्=वञ्चनानि।</strong></li>
<li>&lsquo;अनसूयुर्दुष्प्रलम्भः स्यात्&rsquo; (आप॰ध॰१.७.२०.५)। <strong>मिथ्याफलाख्यानेन वञ्चयितुं न शक्यः स्यादित्यर्थः।</strong></li>
</ul>
<h3 id="ल">ली</h3>
<ul>
<li>ली (लीङ्-श्लेषणे)।</li>
<li>&lsquo;अव्यक्ताद् व्यक्तयः सर्वाः प्रभवन्त्यहरागमे। रात्र्यागमे प्रलीयन्ते तत्रैवाव्यक्तसञ्ज्ञके&rsquo; (गीता ८.१८)॥ <strong>प्रलीयन्ते=विलीयन्ते, तिरोभवन्ति, नश्यन्ति।</strong></li>
<li>&lsquo;एकः प्रजायते जन्तुरेक एव प्रलीयते&rsquo; (मनु॰२.२४०)। <strong>प्रलीयते म्रियते।</strong></li>
<li>&lsquo;सह मेघेन तडित्प्रलीयते&rsquo; (कु॰४.३३)। <strong>तिरोधत्ते इत्याह।</strong></li>
<li>&lsquo;असितं ते प्रलयनम्&rsquo; (अथर्व॰१.२३.३)। <strong>प्रलीयते प्रकर्षेण लीयते संश्लिष्यत्यत्रेति प्रलयनमुत्पत्तिस्थानम् इति सायणः।</strong></li>
</ul>
<h3 id="लप-1">लुप्</h3>
<ul>
<li>लुप् (लुप्लृ-छेदने)।</li>
<li>&lsquo;दर्भान् केचित्प्रलुम्पन्ति हस्तः&rsquo; (हरि॰३.३२.१७)।</li>
<li>ब्राह्मणस्य हविर्ध्वाङ्क्षैः प्रलुप्यते। <strong>अपह्रियत इत्यर्थः। ध्वाङ्क्षा विलुम्पन्तीति पाठान्तरम्।</strong></li>
</ul>
<h3 id="लभ-1">लुभ्</h3>
<ul>
<li>लुभ् (लुभ-गार्ध्ये)।</li>
<li>&lsquo;यन्मे माता प्रलुलुभे विचरन्त्यप्रतिव्रता&rsquo; (मनु॰९.२०)। <strong>प्रातिवत्यं धर्ममतीयाय, पुमन्तरे लुब्धा बभूव।</strong></li>
<li>&lsquo;त्रिस्तनी कुब्जेन सह प्रलुब्धा&rsquo; (पञ्चत॰)। <strong>कुब्जे बद्धभावाऽजनीत्यर्थः।</strong></li>
<li>&lsquo;यद्वयं संशितात्मानं प्रलोब्धं त्वामिहागताः&rsquo; (भा॰आदि॰२१७.३)। <strong>प्रलोभयितुं धर्माद् विभ्रश्यात्मनि (स्वस्मिन्) प्रणयवन्तं कर्तुमित्यर्थः।</strong></li>
</ul>
<h3 id="वच">वच्</h3>
<ul>
<li>वच् (वच-परिभाषणे)।</li>
<li>&lsquo;प्र नु वोचं चिकितुषे जनाय मा गामनागामदितिं वधिष्ट&rsquo; (ऋ॰८.९०.१५)। <strong>प्रवोचम्=प्रब्रवीमि=उपदिशामि=अनुशास्मि।</strong></li>
<li>&lsquo;तं प्रवक्ष्यामि भारतीम्&rsquo; (रा॰२.६४.३७)। <strong>प्रवक्ष्यामि=वक्ष्यामि। प्रशब्दो धात्वर्थानुवादी।</strong></li>
<li>&lsquo;ओमिति ब्रह्मणः प्रवक्ष्यन्नाह&rsquo; (तै॰उ॰१.८)।</li>
<li>&lsquo;यो मा प्रावोचः&rsquo; (तै॰सं॰२.६.६.१)। <strong>यो मद्रहस्यमन्यस्मा आख्यद् इत्याह।</strong></li>
<li>&lsquo;मा नो अग्ने दुर्भृतये प्रवोचः&rsquo; (ऋ॰७.१.२२)। <strong>मा नः परादाः मा नः परस्मै रीरध इत्याह।</strong></li>
<li>&lsquo;प्र णः पूर्वस्मै सुविताय वोचत&rsquo; (ऋ॰८.२७.१०)।</li>
<li>&lsquo;प्र च दातारममूतेषु वोचः&rsquo; (मै॰सं॰४.१३.७)। <strong>प्रवोचः=कीर्तय=प्रख्यापय।</strong></li>
<li>&lsquo;सञ्ज्ञप्तः पशुरिति प्रोक्ते&rsquo; (का॰श्रौ॰६.५.२३)। <strong>प्रोक्ते=प्रकरणोक्ते=उच्चार्व्याहृते।</strong></li>
<li>&lsquo;न हि पाणिनिना शब्दाः प्रोक्ताः किन्तर्हि सूत्रम् (भाष्ये)। <strong>प्रोक्ता उच्चारिताः।</strong></li>
<li>&lsquo;तस्मै हाप्रोच्यैव प्रवासाञ्चक्रे&rsquo; (छां॰उ॰४.१०.२)। <strong>अप्रोच्य=अनिवेद्य=अनामन्त्र्य। इहापि प्रशब्दो विशेषकृन्न।</strong></li>
<li>&lsquo;अग्र्याः सर्वेषु वेदेषु सर्वप्रवचनेषु च&rsquo; (मनु॰३.१०४)। प्रकर्षेणोच्यते व्याख्यायते वेदार्थ एभिरिति प्रवचनान्यङ्गानि।</li>
<li>&lsquo;स्वाध्यायप्रवचनाभ्यां न प्रमदितव्यम्&rsquo; (तै॰उ॰१.११.१)। <strong>प्रवचनमध्यापनम्।</strong></li>
<li>&lsquo;बृहस्पतिश्च प्रवक्ता इन्द्रश्चाध्येता&rsquo; (भाष्ये पस्पशायाम्)। <strong>प्रवक्ता=अध्यापकः।</strong></li>
</ul>
<h3 id="वद">वद्</h3>
<p><strong>-</strong> वद् (वद-व्यक्तायां वाचि)।</p>
<ul>
<li>&lsquo;यो वै भवति यः श्रेष्ठतामश्नुते तस्य वाचं प्रोदितामनुप्रवदन्ति&rsquo; (ऐ॰ब्रा॰२.२५)। <strong>प्रोदितां विस्पष्टमुच्चारिताम्।</strong></li>
<li>&lsquo;सत्यं वचो यत्प्रवदन्ति विप्राः&rsquo; (रा॰५.२८.३)।</li>
<li>&lsquo;शिवाश्चाशिवा वाचः प्रवदन्ति महास्वनाः&rsquo; (रा॰६.१६.११)। <strong>शिवाः क्रोष्टारः (क्रोष्ट्र्यश्च) प्रवदन्ति क्रोशन्तीत्यर्थः।</strong></li>
<li>&lsquo;एष दात्यूहको हृष्टः&hellip;प्रवदन्मन्मथाविष्टः <strong><strong>स्वकान्तामनुतिष्ठति&rsquo; (रा॰३.७९.१२)।</strong> प्रवदन्=उच्चैर्वाश्यमानः।</strong></li>
<li>&lsquo;(आपः) अप्रवदन्त्यः&rsquo; (आश्व॰गृ॰२.७.७)। ( <strong>अशब्दायमानाः</strong> )।</li>
<li>&lsquo;पुरा वाचः प्रवदितोर्निर्वपेत् (ऐ॰ब्रा॰२.१५)। <strong>प्रशब्द आदिकर्मणि। वाग्विसर्जनात्प्रागित्यर्थः।</strong></li>
<li>&lsquo;प्रसिद्धौ कार्याणां प्रवदति जनः पार्थिवबलम्&rsquo; (अवि॰१.५)। <strong>प्रवदति घोषयति।</strong></li>
<li>&lsquo;प्राग्वयसां प्रवादात्&rsquo; (आश्व॰श्रौ॰४.१३.१)। <strong>अर्वाक शकुनीनां विरावादित्याह।</strong></li>
<li>&lsquo;प्रवादेन मत्स्यानां राजा नाम्नाऽयमुच्यते&rsquo; (भा॰वि॰२२.९)। <strong>प्रवादः, प्रथितो वादः लोकवादः।</strong></li>
<li>&lsquo;प्रवदतां श्रेष्ठः&rsquo; (हरि॰२.४९.२५)। <strong>प्रवदतां प्रवाचाम्।</strong></li>
<li>&lsquo;या अवनेजनप्रवादा ऋचः&rsquo; (भा॰श्रौ॰६.६.३.१३)। <strong>अवनेजनं शोधनं प्रवदन्ति अभिवदन्तीति ताः।</strong></li>
</ul>
<h3 id="वप">वप्</h3>
<ul>
<li>वप् (डुवप्-बीजसन्ताने, बीजसन्तानो बीजविकरणम्)।</li>
<li>&lsquo;मिहः प्र तम्र अवपत् तमांसि&rsquo; (ऋ॰१०.७३.५)। <strong>प्रावपत्=प्रास्यत्=प्राणुदत्=अपाकरोत्=व्यगमयत्।</strong></li>
<li>&lsquo;प्रवपाणि वपुर्वह्नौ&rsquo; (भट्टि॰२०.३६)।</li>
<li>&lsquo;प्रवपाणि शिरो भूमौ वानरस्य वनच्छिदः&rsquo; (भट्टि॰९.९८)। <strong>छित्त्वा पातयामीति जयमङ्गला।</strong></li>
<li>&lsquo;सधनुः सशरः साश्वः प्रवपन् सायकान् रणे&rsquo; (भा॰भीष्म॰५२.६७)। <strong>प्रवपन्=विकिरन, विसृजन्।</strong></li>
<li>&lsquo;प्रवपन् सायकान् बहून्&rsquo; (भा॰द्रोण॰१४७.४६)। <strong>उक्तोऽर्थः।</strong></li>
<li>&lsquo;पर्जन्यधोषान् प्रवपन् शरौघान्&rsquo; (भा॰उ॰२२.११)।</li>
</ul>
<h3 id="वलह">वल्ह्</h3>
<ul>
<li>वल्ह् (वल्ह-परिभाषणहिंसाच्छादनेषु)।</li>
<li>&lsquo;यत्किञ्चित्प्रवह्लितमादित्यकर्मैव तत्&rsquo; (नि॰७.११.१३)। <strong>प्रहेलिकारूपम् प्रवह्लितम्।</strong></li>
</ul>
<h3 id="वस">वस्</h3>
<ul>
<li>वस् (वस-निवासे, वस-स्नेहच्छेदापहरणेषु)।</li>
<li>&lsquo;पतङ्गे प्रवसति&rsquo; (व॰बृ॰सं॰२७.२)। <strong>सूर्ये गगनादपकामति, अस्तं गच्छति सति।</strong></li>
<li>&lsquo;वर्षगणं प्रोवास&rsquo; (छां॰उ॰४.४.५)। <strong>वर्षपूगं देशान्तरे वसतिं चकारेत्यर्थः।</strong></li>
<li>&lsquo;अमा वै नोऽद्य वसुर्वसति यो नः प्रावात्सीत्&rsquo; (श॰ब्रा॰१.६.४.३)। <strong>अपाक्रमीत्, अपागादित्याह।</strong></li>
<li>परिमलः पवनानुसारी दिशि दिगि प्रावात्सीत्। <strong>विस्तृतिमगमदित्यर्थः।</strong></li>
<li>&lsquo;विधाय वृत्तिं भार्यायाः प्रवसेत् कार्यवान्नरः&rsquo; (मनु॰९.७४)। <strong>विदेशं विप्रकृष्टं देशं गच्छेदित्याह।</strong></li>
<li>&lsquo;न मे वैरं प्रवसत्येकाहमपि&rsquo; (हरि॰२.५०.८४)। <strong>प्रवसति विश्राम्यति विरमतीत्याहोपचारेण।</strong></li>
<li>&lsquo;निर्वासयेल्लिङ्गं वा सवृषणं परिवास्य&rsquo; (बौ॰ध॰२.१.१४)। <strong>परिवास्य=छित्त्वा।</strong></li>
<li>प्रवासनं परासनं निषूदनं निहिंसनम् इत्यमरः।</li>
<li>&lsquo;प्रवासयेद् दण्डयित्वा ब्राह्मणं तु विवासयेत्&rsquo; (मनु॰८.१२३)। <strong>प्रवासयेन्मारयेत्। अर्थशास्त्रे प्रवासशब्दस्य मारणे प्रयोगाद् इति याज्ञ॰२.८१ इत्यत्र मिताक्षरायाम्।</strong></li>
<li>&lsquo;ततः प्रवासितो विद्वान् विदुरेण नरस्तदा (भा॰आदि॰१४१.५) <strong>प्रवासितः प्रेषितः।</strong></li>
<li>&lsquo;मुषितं प्रवासितं चैषामनिर्गतं रात्रौ ग्रामस्वामी दद्यात्&rsquo; (कौ॰अ॰४.९०)। <strong>प्रवासितम्=अन्यत्र नीतं (धनम्)।</strong></li>
<li>&lsquo;यो वै गृहेभ्यः प्रवसन् प्रियाणां नानुसंस्मरेत्&rsquo; (भा॰वि॰४.४७)। <strong>प्रवसन्-प्रयान्।</strong></li>
<li>&lsquo;अस्मिन् (नरके) निवासोऽसुलभप्रवासः&rsquo; (अवदा॰श्रेष्ठि॰५)। <strong>प्रवासो देशान्तरगमनम्॥</strong></li>
<li>&lsquo;अत्यन्तनिद्रोपगमाय मुक्ता (शिला) निद्राप्रवासाय कपेर्बभूव (अवद॰जा॰२४.२१)। <strong>निद्राप्रवासायेति निद्रापगमायेत्याह।</strong></li>
<li>&lsquo;प्रवासादुपावृत्तेन काश्यपेन&rsquo; (शा॰)। <strong>प्रवसत्यस्मिन्निति प्रवासो देशान्तरम्। प्रशब्दो विप्रर्षे।</strong></li>
<li>&lsquo;पूर्ववद् विराटक्रमैरुपस्थायाशित्वा प्रवसथमेष्यन्&rsquo; (आप॰श्रौ॰६.७.२४.५)। <strong>प्रवसथः प्रवासः। सा ह वागुच्चक्राम।</strong></li>
<li>&lsquo;संवत्सरं प्रोष्य&rsquo; (छां॰उ॰५.१.८)। <strong>प्रोष्य=दूर उषित्वा।</strong></li>
</ul>
<h3 id="वह">वह्</h3>
<ul>
<li>वह् (वह-प्रापणे)।</li>
<li>&lsquo;इदमापः प्रवहत यत्किं च दुरितं मयि&rsquo; (ऋ॰१०.९.८)। <strong>अपस्रावयतेत्यर्थः। अपनयत शोधयतेति तात्पर्यार्थः।</strong></li>
<li>&lsquo;यथा बलिं न प्रवक्ष्यति&rsquo; (गो॰गृ॰३.८१४)। <strong>वहेर्लृटि प्रयोगः। उक्तोऽर्थः।</strong></li>
<li>&lsquo;यदनोवाह्यं स्यात्पूर्वं तं प्रवहेयुः&rsquo; (आप॰६.८.२८.४) <strong>प्रवहेयुः=नयेयुः, हारयेयुः।</strong></li>
<li>&lsquo;कथं रथं त्वया हीनं प्रवक्ष्यन्ति रथोत्तमाः&rsquo; (रा॰२.५२.४३)।</li>
<li>&lsquo;रथं देव प्रवह&rsquo; (आश्व॰गृ॰२.८.५)। <strong>प्रवह अग्रतः कर्ष।</strong></li>
<li>&lsquo;अश्विना त्वा प्रवहतां रथेन&rsquo; (ऋ॰१०.८५.२६)। <strong>प्रवहताम्=नयताम्।</strong></li>
<li>&lsquo;प्रोह्यमाणः सोम आगतः&rsquo; (वा॰सं॰८.५६)। <strong>शकटादागतोऽवरूढ इत्यर्थः।</strong></li>
<li>&lsquo;परेत पितरः सोम्यास इति प्रवाहण्या पितॄन् प्रवाहयति&rsquo; (आप॰श्रौ॰१.३.१०.५)। <strong>प्रवाहणी शिबिकाविशेषः।</strong></li>
<li>कर्णीरथः प्रवहणं डयनं च समं त्रयम् इत्यमरः। <strong>प्रवहत्यनेनेति प्रवहणम्।</strong></li>
<li>&lsquo;गिरिप्रवोढारमिवानिलं द्रुमाः&rsquo; (भा॰द्रोण॰२.१२)। <strong>गिरेः प्रवोढारं समीरयितारमपनोत्तारम्। अत्र सोढुं नालमिति शेषः।</strong></li>
<li>&lsquo;शयानः प्रौढपादश्च&rsquo; (मनु॰४.११२)। <strong>आसनारूढपाद इति कुल्लूकः।</strong></li>
<li>&lsquo;प्रौढपादो न कुर्वीत स्वाध्यायं पितृतर्पणम्&rsquo; (अत्रि॰श्लो॰३२५)।</li>
<li>&lsquo;प्रोह्य पादौ हस्तिनं वाहयति&rsquo; (५.४.१२८ सूत्रवृत्तौ)। <strong>प्रोह्य=प्रणुद्य।</strong></li>
</ul>
<h3 id="व">वा</h3>
<p>–वा (वा-गतिगन्धनयोः)।</p>
<ul>
<li>&lsquo;अहमेव वात इव प्रवामि&rsquo; (ऋ॰१०.१३७.२)। <strong>प्रशब्देन नार्थः।</strong></li>
<li>&lsquo;वनाच्च वायुः सुरभिः प्रवायात्&rsquo; (भा॰आदि॰७१.४२)।</li>
<li>&lsquo;वातस्य प्रवामुपवामनुवात्यर्चिः&rsquo; (अथर्व॰१२.१.५१)। <strong>प्रवाः=वातवीचिः।</strong></li>
<li>स यदग्निः। प्रवानिव दहति (ऐ॰ब्रा॰३.४) वान् इति शत्रन्तस्य प्रथमायामेकवचने।</li>
</ul>
<h3 id="वच-1">विच्</h3>
<ul>
<li>विच् (विचिर्-पृथग्भावे)।</li>
<li>&lsquo;प्रविवेककामत्वादुद्यानपुष्करिण्यास्तीरे&hellip; मधुकरगणोपकूजिते पर्यङ्कणे निषण्णस्य&rsquo; (अवदा॰जा॰२)। <strong>प्रविवेककामत्वात्=विविक्तसेवनेच्छुकत्वात्।</strong></li>
<li>&lsquo;स तं गृहिजनसंसर्गं प्रविवेकसुखप्रमाथिन व्यासङ्गविक्षेपान्तरायकरमबहुमन्यमानः (अवदा॰जा॰७)। <strong>उक्तोऽर्थः।</strong></li>
</ul>
<h3 id="वज">विज्</h3>
<ul>
<li>विज् (विजिर्-पृथग्भावे, ओविजी-भयचलनयोः)।</li>
<li>&lsquo;उपाविशन् गरुत्मन्तः शरैर्गाढं प्रवेजिताः&rsquo; (भा॰वि॰३२.१७)। <strong>प्रवेजिताः=उद्वेगं प्रापिताः। उत्पूर्वस्य विजेः प्रयोगस्तु बहुलतमः। सम्पूर्वस्य क्वाचित्कः। प्रपूर्वस्य विरलतमः।</strong></li>
</ul>
<h3 id="वद-1">विद्</h3>
<ul>
<li>विद् (विद-ज्ञाने, विद्लृ-लाभे)</li>
<li>&lsquo;न हि प्रवेद सुकृतस्य पन्थाम्&rsquo; (ऋ॰१०.७१.६)। <strong>न प्रवेद=सुष्ठु न वेद।</strong></li>
<li>&lsquo;याँश्च विद्म याँ उ च न प्रविद्म&rsquo; (ऋ॰१०.१५.१३)।</li>
<li>&lsquo;मा त इदं पुष्टं कश्चन प्रविदत&rsquo; (श॰ब्रा॰१.९.१.५)। <strong>मा प्रविदत=मा प्रापत्=मा स्मासदत्।</strong></li>
</ul>
<h3 id="वश">विश्</h3>
<ul>
<li>विश् (विश-प्रवेशने)।</li>
<li>&lsquo;देवरं प्रविशेत्कन्या तप्येद्वाऽपि तपः पुनः&rsquo; (भा॰अनु॰४४.५२)। <strong>देवरं प्रविशेत्=देवरमाश्रयेत्।</strong> ऋतुकाले मनस्विनी।</li>
<li>&lsquo;पत्नी द्रुपदराजस्य द्रुपदं प्रविवेश ह&rsquo; (भा॰५.७३.९७) <strong>प्रविवेश=संविवेश=सम्बभूव। द्रुपदेन सह शिष्ये।</strong></li>
<li>&lsquo;तं (अर्जुनम्) प्रवेक्ष्यन्ति ये सर्वे राजानः शस्त्रयोधिनः&rsquo; (हरि॰२.१९.७८) <strong>पार्थात् तिरोभविष्यन्ति, मन्दप्रतापा भविष्यन्तीत्यर्थः।</strong></li>
</ul>
<h3 id="व-1">वी</h3>
<ul>
<li>वी (वी-प्रजनगत्यसनखादनेषु)।</li>
<li>&lsquo;यदि वशां न विन्देदपि यैव का चाप्रवीता स्यात्&rsquo; (श॰ब्रा॰५.५.१.११)। <strong>अप्रवीता=अनापन्नसत्त्वा=अगर्भिणी। अत्रार्थे प्रशब्दो वुष्परिहरः।</strong>  <strong>तमन्तरेण तदर्थानवगतेः। नानार्थेषु धातुषूपसर्गाणां द्योतकत्वस्याभ्युपेतत्वात्।</strong></li>
</ul>
<h3 id="व-2">वृ</h3>
<ul>
<li>वृ (वृङ्-सम्भक्तौ)</li>
<li>&lsquo;दभ्रेभिः प्रवृणोति भूयसः&rsquo; (ऋ॰७.८२.६)। <strong>अल्पसङ्ख्याकैर्भूयः सङ्ख्यान् पराणुदतीत्यर्थः।</strong></li>
<li>&lsquo;वर्जयित्वा तु मे वज्रं प्रवृणीष्व यथेच्छसि&rsquo; (भा॰वन॰३१०.१९)। <strong>यथेष्टं वरयेत्याह। अत्रार्थे प्रशब्दो द्योतको नावश्यकः।</strong>  <strong>केवलस्यापि प्रयोगदर्शनात्-</strong> &lsquo;वृणते हि विमृश्यकारिणं गुणलुब्धाः स्वयमेव सम्पदः&rsquo; (कि॰२.३०)।</li>
<li>&lsquo;करोमि कामं कं तेऽद्य प्रवृणीष्व यमिच्छसि&rsquo; (भा॰द्रोण॰१२.४)। <strong>ण्यन्तस्य प्रशब्दपूर्वत्वं नियतम्।</strong></li>
<li>&lsquo;तं ते प्रवारयामासुर्निरासुश्च परावसुम्&rsquo; (भा॰वन॰१३८.२०)। <strong>प्रवृणीष्व कामं याचस्वेति प्रायूयुजन्।</strong></li>
<li>&lsquo;ननु भोज्येषु पानेषु वस्त्रेष्वाभरणेषु च। प्रवारयति सर्वान्नः&hellip;&rsquo; (रा॰२.७७.१५)। <strong>बहून्याभरणादीनि दिव्यवस्तून्युपस्थाप्य अङ्ग एषु किं तेऽपेक्षितं गृहाणेति प्रकर्षेणास्मदिष्टवरणं कारयतीत्यर्थ इति तिलकः।</strong></li>
<li>&lsquo;प्रवारणं तु बालानां पूर्वं कार्यमिति श्रुतिः। तस्मात्प्रवारणं पूर्वमर्हः पार्थो धनञ्जयः&rsquo; (भा॰उ॰७.१७) |</li>
<li>काम्यदानं प्रवारणम् इत्यमरः।</li>
<li>&lsquo;तद्वृणीतां भवानग्रे प्रवार्यस्त्वं हि धर्मतः&rsquo; (भा॰उ॰७.२०)। <strong>काम्यं ते ददानीति प्रेर्यः।</strong></li>
</ul>
<h3 id="वज-1">वृज्</h3>
<ul>
<li>वृज् (वृजि/वृजी-वर्जने)।</li>
<li>&lsquo;प्रवावृजे सुप्रया बर्हिरेषाम्&rsquo; (ऋ॰७.३९.२)।</li>
<li>&lsquo;विप्रुतं रेभमुदनि प्रवृक्तम्&rsquo; (ऋ॰१.११६.२४)। <strong>उभयत्र वृजिः प्रक्षेपणे परासने वर्तते।</strong></li>
<li>&lsquo;घर्मश्चित्तप्तः प्रवृजे य आसीदयस्मयः&rsquo; (ऋ॰५.३०.१५)। <strong>प्रवर्जनमिहाधिश्रयणं श्रपणं वा वक्ति।</strong></li>
<li>&lsquo;तं देवा अग्नौ प्रावृञ्जन्&rsquo; (श॰ब्रा॰७.१.२.६)। <strong>समतपन्नित्यर्थः।</strong></li>
<li>यथा धर्मं प्रवृञ्ज्यादेवं प्रवृणक्ति&rsquo; (श॰ब्रा॰१.७.१.११)।</li>
<li>&lsquo;न प्रथमयज्ञे प्रवृञ्ज्यात्&rsquo; (श॰ब्रा॰१४.२.२.४४)। <strong>प्रवर्ग्यं नानुतिष्ठेदित्याह।</strong></li>
<li>&lsquo;अवकाश्यस्य प्रवृञ्ज्यात्&rsquo; (का॰श्रौ०२६.७.५२)। <strong>प्रवर्ग्यं कुर्यात्।</strong> ज्ञातिप्रियानूचाना एते त्रयोऽवकाशाः। अवकाशशब्दवाच्याः। अवकाशा एवावकाश्याः।</li>
<li>&lsquo;धर्मो वा एष प्रवृज्यते (=सन्तप्यते)</li>
<li>यदग्निहोत्रम्&rsquo; (काठक॰६.२)।</li>
</ul>
<h3 id="वत">वृत्</h3>
<ul>
<li>वृत् (वृतु-वर्तने)।</li>
<li>&lsquo;किं&hellip;&hellip;राजिलेषु गरुडः प्रवर्तते&rsquo; (रघु॰११.२७)। <strong>प्रवर्तते=शत्रूयते, द्रुह्यति, अवस्कन्दति।</strong></li>
<li>&lsquo;प्रावृतद् गृहात्&rsquo; (भट्टि॰१५७)। <strong>प्रास्थितेत्यर्थः। तस्य दृग्भ्यामवारितम्।</strong></li>
<li>&lsquo;अश्र प्रववृते&rsquo; (कथा॰१३.१२६)। <strong>प्रववृते प्रसुस्राव।</strong></li>
<li>&lsquo;प्रवर्ततां प्रकृतिहिताय पार्थिवः&rsquo; (शा॰७.३५)। <strong>प्रवर्ततां=चेष्टताम्=प्रयतताम्।</strong></li>
<li>&lsquo;तदर्थव्याख्यानाय ब्राह्मणं प्रवर्तते&rsquo; (बृ॰उ॰शं॰भा॰)। <strong>ब्राह्मणमारभ्यते।</strong></li>
<li>&lsquo;राजन् प्रजासु ते कश्चिदपचारः प्रवर्तते&rsquo; (रघु॰१५.४.७)। <strong>प्रवर्तते=प्रथते=प्रचरति।</strong></li>
<li>&lsquo;तस्मादोमित्युदाहृत्य यज्ञदानतपःक्रियाः प्रवर्तन्ते&rsquo; (गीता १७.२४)। <strong>प्रवर्तन्ते=एधन्ते=समृध्यन्ति=पुष्यन्ति।</strong></li>
<li>&lsquo;स्वामिसेवकयोरेवं वृत्तिचक्रं प्रवर्तते&rsquo; (पञ्चत॰१.८१)। <strong>अविच्छेदेन वर्तते।</strong></li>
<li>&lsquo;प्रवर्तमानं च न दृश्यते रजः&rsquo; (शा॰७)। <strong>प्रवर्तमानमुत्तिष्ठत्।</strong></li>
<li>&lsquo;अथ याः समापयिष्यामः संवत्सरमित्यासत तासामश्रद्धया शङ्गाणि प्रावर्तन्त (ऐ॰ब्रा॰४.१७)। <strong>प्रावर्तन्त=न्यवर्तन्त=निवृत्तान्यभवन्, प्रपतितानि विशीर्णानि जातानि। न्यर्थे प्रशब्द इति षड्गुरुशिष्यः। अयमेवार्थो युक्तो भाति। अव्यवहितपूर्वायाः ता या उदतिष्ठंस्ता एताः शृङ्गिण्य इति श्रुतेः श्रवणात्।</strong></li>
<li>&lsquo;स यो द्रोणकलशे शुक्रः परिशिष्ट आस तं प्रवर्तयाञ्चकार&rsquo; (श॰ब्रा॰१.६.३.८)। <strong>प्रवर्तयाञ्चकार =आवर्जयामास=अवसिषिचे।</strong></li>
<li>&lsquo;इतस्तर्हि देवः प्रवर्तयतु पुष्पकम्&rsquo; (उत्तर॰)। <strong>प्रस्थापयतु प्रेरयत्वित्यर्थः।</strong></li>
<li>&lsquo;कश्चिद् राजा ब्राह्मणानां यथावत् प्रवर्तते पूर्ववत् तात वृत्तिम्&rsquo; (भा॰उ॰२३.१५)। <strong>प्रवर्तते=प्रवर्तयति=घटयति=प्रणयति=संविधत्ते। अन्तर्णीतण्यर्थको वृतिः।</strong></li>
<li>&lsquo;हन्त प्रवृत्तं सङ्गीतकम्&rsquo; (माल॰१)। <strong>प्रवृत्तं प्रारब्धम्।</strong></li>
<li>&lsquo;प्रवृत्तोऽश्वतरी रथः&rsquo; (छां॰उ॰५.१३.२)। <strong>स्थित इत्यर्थः।</strong></li>
<li>&lsquo;देवालयं स्त्री प्रयता प्रवृत्ता (प्रस्थिता)&rsquo; (व॰वृ॰सं॰२७ (२५.८)।</li>
<li>&lsquo;प्रवृत्तां श्रुतिं दूषयति&rsquo; (भा॰अनु॰२४.८ इत्यत्र नीलकण्ठः)। <strong>प्रवृत्तां विसृमरां प्रचरन्तीम्।</strong></li>
<li>&lsquo;वने प्रवृत्तामिव नीलकण्ठीम्&rsquo; (रा॰५.११.२३)। <strong>प्रवृत्तां विहरन्तीम्।</strong></li>
<li>&lsquo;प्रवृत्तशिखा ज्येष्ठप्रथमाः कनिष्ठजघन्याः&rsquo; (आश्व॰गृ॰४.२.७)। <strong>प्रवृत्तशिखाः=मुक्तशिखाः।</strong>  <strong>ज्येष्ठः प्रथमः पुरःसरो येषां ते ज्येष्ठप्रथमाः। जघन्यः=पश्चाद्भवः=पृष्ठतोगामी।</strong></li>
<li>&lsquo;आकालिकीं वीक्ष्य मधुप्रवृत्तिम् (कु॰३.३४)। <strong>प्रवृत्तिम्=प्रारम्भम्।</strong></li>
<li>&lsquo;रात्री केशा हरितौ प्रवर्तौ&rsquo; (अथर्व॰१५.२.५)।</li>
<li>&lsquo;खादिरं पात्रं चतुःस्रक्ति प्रयुनक्ति। सौवर्णस्य प्रवर्तशतमानस्य कृतम्&rsquo; (आप॰श्रौ॰)। <strong>प्रवर्तः कर्णाभरणं कुण्डलमिति सायणः।</strong></li>
<li>&lsquo;कृच्छ्रं चान्द्रायणं चैव लोहितस्य प्रवर्तने&rsquo; (बौ॰ध॰२.१.१.७)। <strong>प्रवर्तने प्रवाहणे स्यन्दने स्रावणे।</strong> तदेतत् पूर्णमप्रवर्ति।</li>
<li>&lsquo;पूर्णामप्रवर्तिनीं श्रियं लभते य एवं वेद&rsquo; (छां॰उ॰३.१२.९)।</li>
</ul>
<h3 id="वध">वृध्</h3>
<ul>
<li>वृध् (वृधु-वृद्धौ)</li>
<li>&lsquo;पापान् प्रवर्धतो दृष्ट्वा कल्याणानवसीदतः&rsquo; (भा॰अनु॰१२४.३६)। <strong>नार्थः प्रशब्देन।</strong></li>
<li>लोकानुग्रहकर्तारः प्रवर्धन्ते महीभुजः।</li>
</ul>
<h3 id="वष">वृष्</h3>
<ul>
<li>वृष् (वृषु-सेचने)।</li>
<li>&lsquo;विषये वासवस्तस्य सम्यगेव प्रवर्षति&rsquo; (भा॰अनु॰२.१४)। <strong>प्रशब्देन नार्थः। सम्यक्छब्देन प्रकर्षस्योक्तत्वात्।</strong></li>
<li>&lsquo;शैलेन्द्रमिव धाराभिः प्रवर्षन्ति पयोधराः&rsquo; (रा॰३.३१.९)। <strong>प्रशब्दोऽभेरर्थे।</strong></li>
<li>&lsquo;वार्षिकांश्चतुरो मासान्यथेन्द्रोद्भिः प्रवर्षति&rsquo; (मनु॰९.३०४)। <strong>सिञ्चति भुवमित्यर्थः।</strong></li>
</ul>
<h3 id="वह-1">वृह्</h3>
<ul>
<li>वृह् (वृहू-उद्यमने)।</li>
<li>&lsquo;तं स्वाच्छरीरात्प्रवृहेन्मुञ्जादिवेषीकां धैर्येण&rsquo; (कठ॰उ॰२.३.१३)। <strong>विश्लेषयेदित्यर्थः।</strong></li>
<li>&lsquo;तेषां (लोकानाम्) तप्यमानानां रसान् प्रावृहद् अग्निं पृथिव्या वायुमन्तरिक्षादादित्यं दिवः&rsquo; (छां॰उ॰४.१७.१)। <strong>निरकासयदित्याह।</strong></li>
<li>&lsquo;तस्य पादमगृह्णात्स प्रावृह्यत&rsquo; (काठक॰१३.२)। <strong>भग्नोऽभूत, विश्लिष्टोऽभूदित्याह।</strong></li>
<li>&lsquo;जह्यसुष्वीन् प्रवृहापृणतः&rsquo; (ऋ॰६.४४.११)। <strong>प्रवृह=उन्मूलय।</strong></li>
<li>&lsquo;प्र हि क्रतुं वृहथो यं वनुथो रध्रस्य स्थो यजमानस्य चोदौ&rsquo; (ऋ॰२.३०.६)। <strong>प्रवृहथः=उत्सादयथः ध्वंसयथः।</strong></li>
<li>&lsquo;ते सवनानि प्रावृहन्त&rsquo; (श॰ब्रा॰११.५.९.४)। <strong>आत्मानम्प्रत्याकर्षन् आत्मीयान्यकुर्वन्नित्यर्थः।</strong></li>
<li>&lsquo;शूलात्प्रवृह्य हृदयं कुम्भ्यामवधाय&rsquo; (आप॰श्रौ॰७.७.२३.७)। <strong>प्रवृह्य=अपनीय।</strong></li>
</ul>
<p>&lsquo;यो ग्रीवाभ्यः प्रवृढाभ्यो रसः समस्रवत्&rsquo; (काठक॰३४.३)। <strong>प्रवृढाभ्यः=अवकृत्ताभ्यः।</strong></p>
<h3 id="व-3">वे</h3>
<ul>
<li>वे (वेञ्-तन्तुसन्ताने)।</li>
<li>प्रोयतेऽस्यामिति प्रवाणी। प्रवयन्ति तयेति वा प्रवाणी (काशिका ५.४.१६०)।</li>
<li>&lsquo;इषीकातूलमग्नौ प्रोतम्&rsquo; (छां॰उ॰५.२४.३)। <strong>प्रोतं न्यस्तम्।</strong></li>
<li>&lsquo;तरुच्छिद्रप्रोतान् (शशिनः करान्) बिसमिति करी सङ्कलयति&rsquo; (सुभा॰)। <strong>प्रोतान् प्रस्यूतान्।</strong></li>
<li>&lsquo;तत्र सर्वमिदं प्रोतमोतं चैवाखिलं जगत्। ततो जगज्जगत्तस्मिन् स जगच्चाखिलं मुने&rsquo; (विष्णु॰पु॰२.६४)। <strong>उक्तोऽर्थः।</strong></li>
</ul>
<h3 id="वप-1">वेप्</h3>
<ul>
<li>वेप् (टुवेपृ-कम्पने)।</li>
<li>&lsquo;प्रावेपत भयोद्विग्ना प्रवाते कदली यथा&rsquo; (भा॰उ॰१३.३)।</li>
</ul>
<h3 id="वषट">वेष्ट्</h3>
<ul>
<li>वेष्ट् (वेष्ट-वेष्टने)।</li>
<li>भुजबाहू प्रवेष्टो दोः (अमरः)।</li>
</ul>
<h3 id="वयध">व्यध्</h3>
<ul>
<li>व्यध् (व्यध-ताडने)।</li>
<li>&lsquo;तां सङ्क्लिश्याप्सु प्राविध्यत्&rsquo; (श॰ब्रा॰६.१.१.१२)। <strong>प्राविध्यत्=प्राक्षिपत्।</strong></li>
<li>&lsquo;वायुप्रविद्धाः शरदि मेघजाला इवाम्बरे&rsquo; (रा॰२.९३.१२)। <strong>वातप्रेरिता इत्याह।</strong></li>
<li>&lsquo;प्रविद्धो रक्षसां भागः पर्वणीवाहिताग्निना&rsquo; (रा॰२.४३.५)। <strong>प्रविद्धः=प्रक्षिप्तः।</strong></li>
<li>&lsquo;अपकीर्णजटाभारं प्रविद्धकलशोदकम्&rsquo; (रा॰२.६३.३६)। <strong>प्रविद्धं पर्यस्तम्।</strong></li>
<li>&lsquo;देवतार्चाः प्रविद्धाश्च&rsquo; (रा॰२.७१.४०)। <strong>प्रतिमा निरस्तपूजना जाता इत्याह।</strong></li>
</ul>
<h3 id="वरज">व्रज्</h3>
<ul>
<li>व्रज् (वज/व्रज-गतौ)।</li>
<li>&lsquo;तौ ह शान्तहृदयौ प्रवव्रजतुः&rsquo; (छां॰उ॰८.८.३)। <strong>प्रतस्थाते इत्याह।</strong></li>
<li>&lsquo;गृह्णीयुरपि मातङ्गान् मत्तान् प्रव्रजतो वने&rsquo; (रा॰१४.१७.२८)। <strong>प्रव्रजतः स्वच्छन्दगतीन् इति कतकः।</strong></li>
<li>&lsquo;अजातश्मश्रवो मन्दाः कुले जाताः प्रवव्रजुः&rsquo; (भा॰शां॰११.२)। <strong>परिव्रज्यां परिजगृहतुरित्यर्थः। पुनर्गृहं प्रति न गन्तव्यमिति प्रकर्षेण गता इति तिलकः।</strong></li>
<li>&lsquo;अत एव ब्रह्मचर्यवान् प्रव्रजति&rsquo; (आप॰ध॰२.२१.१९)। <strong>प्रव्रजति प्रकर्षेण व्रजति न प्रत्यावर्तत इत्यर्थः।</strong></li>
</ul>
<h3 id="शस">शंस्</h3>
<ul>
<li>शंस् (शंसु-स्तुतौ)।</li>
<li>&lsquo;प्र ते महे विदधे शंसिषम्&rsquo; (अथर्व॰२०.३०.१)। <strong>प्रशंसिषम्=प्राशंसिषम्। प्रास्ताविषमित्यर्थः।</strong></li>
</ul>
<h3 id="शद">शद्</h3>
<ul>
<li>शद् (शद्लृ-शातने)।</li>
<li>&lsquo;अन्तर्वेदिशाखायाः पलाशान्यसर्वाणि प्रशात्य मूलतः शाखां परिवास्योपवेषं करोति&rsquo; (आप॰श्रौ॰१.२.६.६)।</li>
<li>&lsquo;अपि वा काममा मार्गादा मधुन आ प्राशातिकाद्&rsquo; (आप॰श्रौ॰४.१.३.८)। <strong>प्राशातिकं कोशीधान्यम्, यस्मात्प्रशातनेनोद्ध्रियते। भक्ष्यकाण्डेषु मृगमांसपर्यन्तानां रसेषु मधुपर्यन्तानाम् अन्नेषु च प्राशातिकपर्यन्तानां भक्षणे याथाकामी, एभ्योऽवशिष्टेभ्यः परेषामभक्षणमेव (इति रुद्रदत्तः)।</strong></li>
</ul>
<h3 id="शम">शम्</h3>
<ul>
<li>शम् (शमु-उपशमे, शम-लक्ष आलोचने)।</li>
<li>&lsquo;प्रशाम्य नगरं दानवांश्च निहत्य तान्&rsquo; (भा॰वन॰१७२.३५)। <strong>प्रशाम्य प्रकर्षेणालोच्येति नीलकण्ठः</strong> ।</li>
<li>&lsquo;प्रशान्तं पावकास्त्रम्&rsquo; (उत्तर॰६)। <strong>निर्वाणमित्यर्थः।</strong></li>
<li>&lsquo;निर्वाते ज्वलितो वह्निः स्वयमेव प्रशाम्यति&rsquo; (पञ्चत॰३.५६)। <strong>उक्तोऽर्थः।</strong></li>
</ul>
<h3 id="शस-1">शास्</h3>
<ul>
<li>शास् (शासु-अनुशिष्टौ, आङः शासु-इच्छायामू)।</li>
<li>&lsquo;अपि साक्षात् प्रशिष्यास्त्वं कृच्छ्रेष्विन्द्रपुरोहितम्&rsquo; (भट्टि॰१९.१९)। <strong>शासितुमुपदेष्टुमर्हसीति कवेर्विवक्षितम्।</strong></li>
</ul>
<p>&lsquo;प्रशाधि धर्मेण वसुन्धराम्&rsquo; (अवदा॰जा॰२२.९९)। <strong>प्रशाधि=ईशिष्य।</strong></p>
<ul>
<li>&lsquo;गां प्रशाधि गलितावधिकालम्&rsquo; (नै॰५.२४)। <strong>उक्तोऽर्थः।</strong></li>
<li>&lsquo;प्रशाधि यन्मया कार्यम्&rsquo; (मार्क॰पु॰)।</li>
<li>&lsquo;इदं कविभ्यः पूर्वेभ्यो नमोवाकं प्रशास्महे&rsquo; (उत्तर॰११)। <strong>प्रशास्महे याचामहे इति यावत्। नमोवाकम्=नम इत्युक्त्वेत्यर्थ इति कश्चित्। अत्रार्थे आङ् युज्यते वक्तुम्। न ह्यत्रार्थे आङं व्यभिचरति धातुः। आङ् प्रायिक इति तु रभसोक्तिः। यत्तु प्रशासनं निर्देश इति वीरराघवस्याभिमानः स प्रयोगैः समर्थनां न लभत इति नादृत्यो भवति।</strong></li>
<li>&lsquo;इन्द्रप्रसूता वरुणप्रशिष्टा ये&rsquo; (ऋ॰१०.६६.२)। <strong>प्रशिष्टाः=आदिष्टाः।</strong></li>
<li>&lsquo;प्रशास्तृ-सूत-सेनानी मन्त्र्यमात्य-पुरोधसाम्&rsquo; (का॰नी॰सा॰१४.४५)। <strong>प्रशास्तारः=कलाध्यक्षा इति मङ्गला। प्रशास्तारः सैन्यप्रसाधका इत्युपाध्यायनिरपेक्षा।</strong></li>
<li>&lsquo;आशिषः प्रशिषश्च संशिषो विशिषश्च याः&rsquo; (अथर्व॰११.१०.२७)। <strong>प्रशिषः=प्रशासनानि।</strong></li>
</ul>
<h3 id="शर">श्रृ</h3>
<ul>
<li>शृ (शृञ्-हिंसायाम्)।</li>
<li>&lsquo;शृणातु ग्रीवाः प्रशृणातूष्णिहाः&rsquo; (अथर्व॰६.१३४.१)। <strong>प्रशब्दः प्रकर्षे।</strong></li>
</ul>
<h3 id="शय">श्यै</h3>
<ul>
<li>श्यै (श्यैङ्-गतौ)।</li>
<li>&lsquo;यद्वै शीतस्य प्रशीतं तद्धिमस्य जरायु&rsquo; (श॰ब्रा॰९.१.२.२६)। <strong>प्रशब्दः प्रकर्षे। शीतमिति निष्ठायां सम्प्रसारणे रूपम्। सम्प्रसारणविरहे तु श्यानमाश्यानं संश्यानमिति भवत्युपसर्गान्वयव्यतिरेकाभ्याम्।</strong></li>
</ul>
<h3 id="शर-1">श्रि</h3>
<ul>
<li>श्रि (श्रिञ्-सेवायाम्)।</li>
<li>&lsquo;अयं तु प्रकृत्युद्धतो रामः कथमित्थमतिप्रश्रयते&rsquo; (बा॰रा॰४)। <strong>अतिप्रश्रयतेऽतिविनीतो भवति, अतिनम्रो वर्तत इति यावत्।</strong></li>
<li>&lsquo;प्रत्युद्गमप्रश्रयणाभिवादनम्&rsquo; (भा॰पु॰४.३.२२)। <strong>प्रश्रयो विनयः तदर्शनम्।</strong></li>
<li>&lsquo;जनयति खलु रोषं प्रश्रयो भिद्यमानः&rsquo; (चारु॰१.१४)। <strong>प्रश्रयः=विनयः प्रणयः प्रार्थना विज्ञापना।</strong></li>
<li>&lsquo;तच्छ्लोककूटमद्यापि ग्रथितं सुदृढं मुने। भेत्तुं न शक्यतेऽर्थस्य गूढत्वात् प्रश्रितस्य च&rsquo; (भा॰आदि॰१.८२)। <strong>प्रमेयेण स्वप्रकाशार्थं श्रितं शब्दप्रमाणं तस्यापि गौण्यादिवृत्तिभेदेन गूढत्वम् (इति नीलकण्ठः)।</strong></li>
<li>&lsquo;बहुप्रकारं धर्मज्ञः प्रश्रितं प्रश्रिताञ्जलिः&rsquo; (रा॰३.६१.३१)। <strong>प्रश्रितं विनीतम्।</strong></li>
<li>निभृतविनीतप्रश्रिताः समा इत्यमरः। <strong>प्रश्रिताञ्जलिः=बद्धाञ्जलिः।</strong></li>
</ul>
<p><strong>-</strong> &lsquo;तद्दर्शनोपास्तिकता नित्यं तद्भावभाविता। तत्कारिता प्रश्रयिता वृत्तं संश्रयिणां स्मृतम्&rsquo; (का॰नी॰सा॰११.२८)॥ <strong>संश्रयिणः=आश्रिताः। प्रश्रयिता सादरता। प्रश्रयोऽस्यास्तीति प्रश्रयी। तस्य भावः प्रश्रयिता।</strong></p>
<h3 id="शर-2">श्रु</h3>
<ul>
<li>श्रु (श्रु-श्रवणे)।</li>
<li>&lsquo;यस्ते अग्ने सुमतिं मर्तो अक्षत् सहसः सूनो प्रति स प्र शृण्वे&rsquo; (ऋ॰१०.११.७)। <strong>प्रशृण्वे प्रकर्षेण श्रूयते विश्रूयते।</strong></li>
</ul>
<h3 id="शवस">श्वस्</h3>
<ul>
<li>श्वस् (श्वस-प्राणने)।</li>
<li>&lsquo;तानभि प्राश्वासीत्। तस्य श्वसथाद् ईषमाणा विश्वे देवा अद्रवन्&rsquo; (ऐ॰ब्रा॰३.२०)। <strong>तेषामभिमुखः सन् श्वासममुचत् इत्याह।</strong></li>
<li>&lsquo;तस्मिन् सति श्वासप्रश्वासयोर्गतिविच्छेदः प्राणायामः&rsquo; (यो॰सू॰भा॰२.४९)। <strong>कोष्ठ्यस्य वायोर्निःसारणं प्रश्वासः।</strong></li>
<li>&lsquo;कुतो वा प्रश्वसिति उच्छ्वसित्यपि वा पुनः&rsquo; (भा॰आश्व॰२०.४२)।</li>
</ul>
<h3 id="सञज">सञ्ज्</h3>
<ul>
<li>सञ्ज् (षञ्ज-सङ्गे)।</li>
<li>&lsquo;रुद्रियेण ह पशून् प्रसजेत्&rsquo; (श॰ब्रा॰१.७.४.१२)। <strong>प्रसजेत्=युञ्जीत बध्नीयात्।</strong></li>
<li>&lsquo;तद्वहति रथयुगप्रासङ्गम्&rsquo; (पा॰४.४.७६) <strong>इत्यत्रापि धातुर्बन्धने वर्तते। उपसर्गस्य दीर्घः।</strong></li>
<li>&lsquo;कामा मनुष्यं प्रसजन्त एते&rsquo; (भा॰उ॰२७.४)। <strong>बध्नन्तीत्यर्थः।</strong></li>
<li>&lsquo;तन्मा प्रसाङ्क्षीः&rsquo; (छां॰उ॰४.१.२)। <strong>अत्र तच्छब्देन ज्योतिः परामृश्यते। तेनात्रापि सजतिः सकर्मकः। मा स्प्राक्षीरित्यर्थः।</strong></li>
<li>&lsquo;नेढृशतया समया यज्ञं प्रसजामेति&rsquo; (श॰ब्रा॰३.८.२.२०)। <strong>प्रसङ्गो दुःसङ्गो व्यसनं व्यासङ्ग इति वा।</strong></li>
<li>&lsquo;इन्द्रियाणां प्रसङ्गेन दोषमृच्छत्यसंशयम्&rsquo; (मनु॰२.९३)। <strong>प्रसङ्गः प्रसक्तिरासक्तिः। विषयेष्विति शेषः।</strong></li>
<li>&lsquo;प्राकृता अपि बलवता सह प्रसङ्गं न कुर्वन्ति&rsquo; (भा॰आदि॰१.१५० इत्यत्र नीलकण्ठः)। <strong>प्रसङ्गः सङ्घर्षः।</strong></li>
<li>&lsquo;विशेषा हि प्रसङ्गिनः&rsquo; (भा॰उ॰३८.४४)। <strong>प्रसङ्गः सङ्घर्षस्तत्कारिणः।</strong></li>
<li>&lsquo;प्रतिग्रहसमर्थोऽपि प्रसङ्गं तत्र वर्जयेत्&rsquo; (मनु॰४.१८६)। <strong>प्रसङ्गः पुनः पुनः प्रवृत्तिः।</strong></li>
<li>&lsquo;स्त्रियो राजकुले याश्च&hellip;। प्रसक्तास्त्वां निरीक्षन्ते, पुमांसं कं न मोहयेः&rsquo; (भा॰वि॰९.२३)॥ <strong>प्रसक्ता एकाग्रमनसः।</strong></li>
<li>&lsquo;प्रसक्तमभिवीक्षेथाः स कामवशगो भवेत्&rsquo; (भा॰वि॰९.२६)। <strong>प्रसक्तमिति क्रियाविशेषरणम्। चेतः प्रसज्येत्यर्थः।</strong></li>
<li>&lsquo;विवेश गां तोयमिवाप्रसक्ता (शक्तिः) यशो विशालं नृपतेर्दहन्ती&rsquo; (भा॰शल्य॰१७.५०)। <strong>अप्रसक्ताऽप्रतिहताऽविघ्निता।</strong></li>
<li>&lsquo;प्रसक्तस्तस्य तु श्रमः&rsquo; (स्वप्न॰१.१५)। <strong>प्रसक्तो निरन्तरोऽविरतः।</strong></li>
</ul>
<h3 id="सद">सद्</h3>
<ul>
<li>सद् (षद्लृ-विशरणगत्यवसादनेषु)।</li>
<li>&lsquo;क्रिया हि वस्तूपहिता प्रसीदति&rsquo; (रघु॰३.२९)। <strong>नावसीदति, सफला भवतीत्यर्थः।</strong></li>
<li>&lsquo;त्रय्या हि रक्षितो लोकः प्रसीदति न सीदति&rsquo; (कौ॰अ॰३.१)। <strong>प्रसीदति=समध्यति।</strong></li>
<li>&lsquo;निमित्तमुद्दिश्य हि यः प्रकुप्यति ध्रुवं स तस्यापगमे प्रसीदति&rsquo; (पञ्चत॰१.२८७)। <strong>प्रसीदति=शाम्यति।</strong></li>
<li>&lsquo;अवेहि मां कामदुघां प्रसन्नाम्&rsquo; (रघु॰२.६३)। <strong>प्रसन्नाम्=परितुष्टाम्।</strong></li>
<li>&lsquo;तमालपत्रास्तरणासु रन्तुं प्रसीद शश्वन्मलयस्थलीषु&rsquo; (रघु॰६.६४)। <strong>प्रसीद=अनुरुध्यस्व।</strong></li>
<li>&lsquo;फलं कतकवृक्षस्य यद्यप्यम्बुप्रसादकम्। न नामग्रहणादेव तस्य वारि प्रसीदति&rsquo; (मनु॰६.६७)। <strong>प्रसीदति विमली भवति।</strong></li>
<li>&lsquo;दिशः प्रसेदुर्मरुतो ववुः सुखाः&rsquo; (रघु॰३.१४)। <strong>दिशो नीरजस्काः प्रकाशा बभूवुरित्यर्थः।</strong></li>
<li>&lsquo;प्रसन्नो ब्राह्मणशेष इति श॰ब्रा॰ भाष्ये सायणः। <strong>विशदो व्याख्यानिरपेक्ष इत्यर्थः।</strong></li>
</ul>
<p><strong>-</strong> &lsquo;प्रसन्नस्ते तर्कः&rsquo; (विक्रम॰२)।</p>
<ul>
<li>&lsquo;प्रसन्नप्रायस्ते तर्कः&rsquo; (मालती॰१)। <strong>प्रसन्नः शुद्धः, सत्योऽवितथः।</strong></li>
<li>&lsquo;तथा प्रासादे&rsquo; (आप॰ध॰१.१७.७)। <strong>प्रासादो दारुमयो मञ्च इति हरदत्तः।</strong></li>
</ul>
<h3 id="ससज">सस्ज्</h3>
<ul>
<li>सस्ज् (षस्ज-सङ्गे)</li>
<li>&lsquo;प्रसज्जन्तीं तु तां प्राह&rsquo; (वि॰पु॰५.२७.१५)। <strong>आसजन्तीम् इत्याह।</strong></li>
</ul>
<h3 id="सह">सह्</h3>
<ul>
<li>सह् (षह-मर्षणे)।</li>
<li>&lsquo;आशीर्भिर्बृहितानस्मान्न पापं प्रसहिष्यति&rsquo; (भा॰आदि॰१४३.१६)। <strong>प्रसहिष्यति=प्रसहिष्यते=अभिभविष्यति=अधिकरिष्यते।</strong></li>
<li>&lsquo;संयुगे सांयुगीनं तमुद्यतं प्रसहेत कः&rsquo; (कु॰२.५७)।</li>
<li>&lsquo;ह्रियमाणावकाशं तु दानप्रीत्या पुनः पुनः। न प्रसेहे मनस्तस्य च्छेददुःखं विगाहितुम्&rsquo; (अवदा॰जा॰८.४४)। <strong>इह प्रशब्दोऽनर्थकः।</strong></li>
<li>&lsquo;प्रसह्य वित्ताहरणं न कल्कः&rsquo; (भा॰आदि॰१.२७५)। <strong>प्रसह्य=प्रकर्षेण दुःखं सोढ्वेत्यर्थः।</strong></li>
<li>&lsquo;प्रसह्य धर्षितस्तत्र सोमो वै राजयक्ष्मणा&rsquo; (हरि॰१.२५.४७)। <strong>प्रसह्य=बलात्=हठात्।</strong></li>
<li>&lsquo;प्रसह्य सिंहः किल तां चकर्ष&rsquo; (रघु॰२.२७)। <strong>उक्तोऽर्थः।</strong></li>
<li><strong>&lsquo;प्रसहनमभिभव</strong> इत्यधेः प्रसहने&rsquo; (पा॰१.३.३३) सूत्रे वृत्तिः।</li>
</ul>
<h3 id="सध">साध्</h3>
<ul>
<li>साध् (राध/साध-संसिद्धौ)।</li>
<li>&lsquo;इदमूषु प्रसाधय&rsquo; (अथर्व॰१.२४.४)। <strong>किलासाक्रान्तमङ्गं साधू कुर्वित्याह।</strong></li>
<li>&lsquo;प्रसाध्य शत्रुं यन्मित्रम्&rsquo; (कौ॰अ॰७.११६)। <strong>प्रसाध्य=जित्वा।</strong></li>
<li>प्रसाधनी कङ्कतिका इत्यमरः।</li>
</ul>
<h3 id="सच">सिच्</h3>
<ul>
<li>सिच् (षिच-क्षरणे)।</li>
<li>&lsquo;उदपानाश्च कुम्भाश्च प्रासिञ्चन् शतशो जलम्&rsquo; (भा॰उ॰८४.७)। <strong>प्रासिञ्चन्=प्राक्षारयन्।</strong></li>
<li>&lsquo;उदकाञ्जलिं प्रसिञ्चेत्&rsquo; (द्रा॰गृ॰१.२)। <strong>प्रसिञ्चेत् अवसिञ्चेत्।</strong></li>
<li>&lsquo;इत्येभिर्हेतुभिस्तस्य त्रिभिश्चित्तं प्रसिच्यते (भा॰शां॰२८.७)। <strong>द्रवति क्लिन्नं श्लथं भवतीत्याह।</strong></li>
<li>&lsquo;यल्लोहमयः स्यात्प्रसिच्येत&rsquo; (श॰ब्रा॰१४.२.२.५४)। <strong>प्रसिच्येत द्रवेत, द्रुतं स्यन्नं स्यादित्याह।</strong></li>
</ul>
<h3 id="सध-1">सिध्</h3>
<ul>
<li>सिध् (षिधु-संराद्धौ)। &lsquo;भूतं भव्यं भविष्यं च सर्वं वेदात् प्रसिध्यति&rsquo; (मनु॰१२.९७)। <strong>प्रसिध्यति प्रभवति प्रादुर्भवति।</strong></li>
<li>&lsquo;तथैकवृत्तिता तयोः स्वरश्च मे प्रसिध्यति&rsquo; (पा॰३.१.१२२ इत्यत्र श्लो॰वा०)। <strong>प्रसिध्यति व्यक्तिमेति, व्याख्यातो भवति।</strong></li>
<li>&lsquo;यथा प्रसिद्धैर्मधुरं शिरोरुहैर्जटाभिरप्येवमभूत्तदाननम् (कु॰५.९)। <strong>प्रसिद्धैर्भूषितैः।</strong></li>
<li>प्रसिद्धौ ख्यातभूषितावित्यमरः।।</li>
</ul>
<h3 id="स">सु</h3>
<ul>
<li>सु (षु-प्रसवैश्वर्ययोः)।</li>
<li>&lsquo;गौरिव प्रसवत्यर्थान् रसमुत्तमशालिनी (भा॰अश्व॰२१.२२)। <strong>प्रसवति=सूते=उत्पादयति।</strong>  <strong>प्रसव इह उत्पाद उक्तो नाभ्यनुज्ञानम्।</strong></li>
<li>&lsquo;&hellip;भक्ष्योऽयं मम सुप्रियः। स्नेहस्रवान् प्रसवति&rsquo; (भा॰आदि॰१५२.८)। <strong>उक्तोऽर्थः।</strong></li>
<li>&lsquo;तत्रेमं यज्ञं यजमानं च धेह्यो प्रणयेति प्रसौति&rsquo; (आप॰श्रौ॰३.६.१९.१)। <strong>अभ्यनुजानातीत्यर्थः।</strong></li>
<li>&lsquo;यज्ञेषु चैतदादयः प्रसवाः&rsquo; (आप॰ध॰१.४.१३.८)। <strong>प्रसवा निर्देशा अनुज्ञावाक्यानि।</strong></li>
<li>&lsquo;त्रैलोक्यदर्शनं चैव प्राधान्यं प्रसवे तथा&rsquo; (हरि॰१.३१.३७)। <strong>प्रसवोऽभ्यनुज्ञा।</strong></li>
</ul>
<h3 id="स-1">सु</h3>
<ul>
<li>सु (षुञ्-अभिषवे, अभिषवः स्नपनं पीडनं स्नानं सुरासन्धानं च)।</li>
<li>&lsquo;सुतं तस्मात्तव प्रसुतमासुतं कुले दृश्यते&rsquo; (छां॰उ॰५.१२.१)। <strong>प्रसुतं सन्ततं सवनम्।</strong></li>
</ul>
<h3 id="स-2">सू</h3>
<ul>
<li>सू (षूङ्-प्राणिगर्भविमोचने, प्राणिप्रसवे)।</li>
<li>&lsquo;यथा शूद्रो ब्राह्मण्यां बाह्यं जन्तुं प्रसूयते&rsquo; (मनु॰१०.३०)। <strong>जनयतीत्यर्थः।</strong></li>
<li>&lsquo;तद्वः सर्वं प्रवक्ष्यामि प्रसवे च गुणागुणान्&rsquo; (मनु॰३.२२)। <strong>प्रसवे=सन्तानेऽपत्येषु।</strong></li>
<li>&lsquo;एषां सूतिप्रसूतिभ्यामिदमापरितं जगत्&rsquo; (वि॰पु॰१.८.१०)। <strong>सूतिप्रसूतिभ्याम्=पुत्रपौत्रादिभिः।</strong></li>
<li>&lsquo;पुष्पवतीः प्रसूमतीः फलिनीरफला उत&rsquo; (अथर्व॰८.७.२७)। <strong>प्रसूः=नवाङ्कुरः।</strong></li>
<li>&lsquo;प्रसूमयं बर्हिः प्रस्तरश्च&rsquo; (आप॰श्रौ॰८.१.१.१०)। <strong>प्रसूमयम्=पुष्पमयम्।</strong></li>
<li>&lsquo;सूश्च मे प्रसूश्च मे&rsquo; (वा॰सं॰१८.७)। <strong>सूः पुत्रादिप्रेरणसामर्थ्यम्। प्रसूः पुत्रोत्पत्त्यादिसामर्थ्यम्।</strong></li>
</ul>
<h3 id="स-3">सू</h3>
<ul>
<li>सू (षू-प्रेरणे)।</li>
<li>&lsquo;प्रेमां देवा असाविषुः सौभगाय&rsquo; (अथर्व॰१.१८.२)। <strong>प्रासाविषुः=प्रेरितवन्तः।</strong></li>
<li>&lsquo;तद्यदेताभ्यामप्रसूतः करोत्यकृतं तत् अकृतमकरिति वै निन्दन्ति&rsquo; (ऐ॰ब्रा॰१०.६)। <strong>अप्रसूतः=अनभ्यनुज्ञातः।</strong></li>
<li>&lsquo;एका दीक्षा तिस्र उपसदः&hellip;प्रसूतः&rsquo; (आप॰श्रौ॰१०.१५.१)। <strong>प्रसूत इति यजमानस्य सञ्ज्ञा।</strong></li>
<li>&lsquo;शेषमुपह्वयस्वेत्यामन्त्र्यामन्त्र्य भक्षणमुपहूत इति प्रसूतः&rsquo; (का॰श्रौ॰४.२.१३)। <strong>प्रसूतोऽभ्यनुज्ञातः।</strong></li>
<li>&lsquo;तत्प्रसूतः कर्माणि कुर्वीत&rsquo; (गौ॰ध॰२.२.१३)। <strong>उक्तोऽर्थः।</strong></li>
<li>&lsquo;गोभिः सन्नद्धा पतति प्रसूता&rsquo; (ऋ॰६.७५.११)। <strong>प्रसूता=प्रेरिता=क्षिप्ता (इषुः)।</strong></li>
<li>&lsquo;तदस्मै सविता प्रसविता प्रासुवत्, तत्सवितृप्रसूत उदजयत् (श॰ब्रा॰५.१.१.४)। <strong>प्रासुवत्=प्रैरयत्। सवितृप्रसूतः=सवित्रा प्रेरितः।</strong></li>
</ul>
<h3 id="स-4">सृ</h3>
<ul>
<li>सृ (सृ-गतौ)।</li>
<li>&lsquo;प्रसरति परिमाथी कोऽप्ययं देहदाहः&rsquo; (मालती॰१.४१)। <strong>प्रसरति=विसर्पति।</strong></li>
<li>&lsquo;भित्त्वा भित्त्वा प्रसरति बलात् कोऽपि चेतोविकारः&rsquo; (उत्तर॰३.३६)। <strong>उक्तोऽर्थः।</strong></li>
<li>&lsquo;न मे हस्तौ प्रसरतः&rsquo; (शा॰२)। <strong>आयच्छेते।</strong></li>
<li>&lsquo;लोहिताद्या महानद्यः प्रसस्रुस्तत्र चासकृत्&rsquo; (भा॰)। <strong>प्रसस्रुः=सस्यन्दिरे।</strong></li>
<li>&lsquo;न चैनं (गुरुम्) अभि प्रसारयीत&rsquo; (आप॰ध॰१.६.३)। <strong>अभिः कर्मप्रवचनीयः। प्रसारयीत=प्रसारयेत्। न प्रसारयेत् नाततौ कुर्यात्।</strong></li>
<li>&lsquo;दृश्यते ज्ञानयोगेन आवां च प्रसृतौ ततः&rsquo; (भा॰शां॰३३४.४२)। <strong>प्रसृतौ निःसृतौ।</strong></li>
<li>&lsquo;प्रसृते च परिचये तस्या हस्ते न्यासं निक्षेपं च निदध्यात्&rsquo; (कामसूत्रे)। <strong>प्रसृते=उपचिते=वृद्धिं गते।</strong></li>
<li>प्रवृद्धप्रसृते (समे) इत्यमरः।</li>
<li>&lsquo;न तेजस्तेजस्वी प्रसृतमपरेषां विषहते&rsquo; (उत्तर॰६.१४)। <strong>उक्तोऽर्थः।</strong></li>
<li>&lsquo;कौतूहलप्रसृतलोलतरनयनाः&rsquo; (अवदा॰महा॰जा॰)। <strong>प्रसृते=व्यायते (लोचने)।</strong></li>
<li>अन्वेषणप्रसृते च मित्रगणे। <strong>गवेषणायां प्रगते</strong> ।</li>
<li>पाणिर्निकुब्जः प्रसृतिः, तौ युतावञ्जलिः पुमान् इत्यमरः। <strong>अत्र केचित्प्रसृत इति पठन्ति। स्वामी तु प्रस्मृतिप्रसृतावुभावपि स्वीकरोति। प्रसृत इति प्राक्तनः पाठ एव साधुर्भवति।</strong></li>
</ul>
<p><strong>-</strong> &lsquo;प्रसृतेन प्राशयेत&rsquo; (आश्व॰गृ॰१.११.२) <strong>इत्यत्रार्धाञ्जलावर्थे प्रयोगदर्शनात्</strong> ।</p>
<ul>
<li>&lsquo;द्वौ दापयेत् प्रसृतौ शर्करामधुसंयुतौ&rsquo; (का॰सं॰खिल॰३.९१)। <strong>इत्यत्र च तथा दर्शनात्।</strong></li>
<li>&lsquo;पेया च पञ्च प्रसृता&rsquo; (अष्टाङ्ग॰१६.४१)। <strong>द्वे पले प्रसृतं विदुः।</strong></li>
</ul>
<h3 id="सज">सृज्</h3>
<ul>
<li>सृज् (सृज-विसर्गे) <strong>।</strong></li>
<li>&lsquo;जयो वैरं प्रसृजति दुःखमास्ते पराजितः&rsquo; (भा॰उ॰७२.५९)। <strong>प्रसृजति=सृजति, उत्पादयति।</strong></li>
<li>&lsquo;ततोऽर्जुनः प्रासृजद् उग्रधन्वा भुजावुभौ गाण्डिवं चानुमृज्य। नाराचनालीकवराहकर्णान्&hellip;&rsquo; (भा॰कर्ण॰८९.१४)॥ <strong>प्रासृजत्=व्यसृजत्=प्राक्षिपत्।</strong></li>
<li>&lsquo;न तदहः प्रसृज्येत&rsquo; (गो॰गृ॰१.५.२१)। <strong>प्रसृज्येत=त्यज्येत। गृहमिति शेषः।</strong></li>
<li>&lsquo;गुरवे प्रस्रक्ष्यमाणो नाम प्रब्रुवीत&rsquo; (अाश्व॰गृ॰३.८.१)। <strong>प्रलक्ष्यमाणः=विलक्ष्यमाणः=गृहाय प्रहीयमारणः।</strong></li>
<li>&lsquo;अथैनमुदञ्चं प्राञ्चं प्रसृजतः&rsquo; (श॰ब्रा॰१३.४.२.१५)। <strong>प्रसृजतः=विसृजतः।</strong></li>
<li>&lsquo;तलैर्वज्रनिपातैश्च प्रसृष्टाभिस्तथैव च&rsquo; (भा॰वि॰१३.२८)। <strong>अङ्गुल्यः प्रसृता यास्तु ताः प्रसृष्टा उदीरिता इति नीलकण्ठः।</strong></li>
<li>&lsquo;कीलैर्वज्रनिपातैश्च प्रसृष्टाभिस्तथैव च&rsquo; (हरि॰२.३०.३४)। <strong>प्रसृष्टाभिः सर्वाङ्गसंश्लेषणैः।</strong></li>
<li>&lsquo;प्रसृष्टास्वनुमन्त्रयेत&rsquo; (आश्व॰गृ॰४.८.५)। <strong>दत्तास्वार्घ्याप्सु इत्याह।</strong></li>
<li>&lsquo;सञ्जहारास्त्रमथ तत्प्रसृष्टं पाण्डवर्षभः&rsquo; (भा॰वन॰२४५.२९)। <strong>प्रसृष्टम्=प्रक्षिप्तम्।</strong></li>
<li>&lsquo;प्रसृष्टवृषणो ह्येष वृषलीभूतो भवति&rsquo; (जै॰गृ॰१.१२)। <strong>प्रसृष्टवृषणः=त्याजितमुष्कः।</strong></li>
</ul>
<h3 id="सप">सुप्</h3>
<ul>
<li>सृप् (सृप्लृ-गतौ)।</li>
</ul>
<p>&lsquo;प्रसर्पकाले सम्प्राप्ते नानादिग्भ्यः समागतान्&rsquo; (भा॰सभा॰१२.१६)। <strong>प्रसर्पोऽग्निविसर्जनम् इति निघण्टुरिति नीलकण्ठः।</strong></p>
<ul>
<li>&lsquo;ततः प्रसर्पकेभ्यस्तु हिरण्यं सुसमाहितः&rsquo; (रा॰१.१५.५१)। <strong>अभ्यागतेभ्य इति तिलकः। परिचारकद्विजेभ्य इति च कतकः।</strong></li>
<li>&lsquo;आलर्कं विषमिव सर्वतः प्रसृप्तम्&rsquo; (उत्तर॰१.४०)। <strong>प्रसृप्तम्=विसृप्तम्।</strong></li>
</ul>
<h3 id="सकनद">स्कन्द्</h3>
<ul>
<li>स्कन्द् (स्कन्दिर्-गतिशोषणयोः)।</li>
<li>&lsquo;य आगच्छेत्तं ब्रूयाच्छणशुल्बेन जिह्वां निर्मृजानः शालायाः प्रस्कन्देति&rsquo; (कौ॰सू॰२५.२२)। <strong>निष्क्राम, निष्पत, निर्याहीत्यर्थः।</strong></li>
<li>&lsquo;वासुदेवस्ततो योगी प्रचस्कन्द महारथात्&rsquo; (भा॰भीष्म॰१०६.५६)। <strong>प्रचस्कन्द=अवचस्कन्द=अवततार।</strong></li>
<li>&lsquo;समुत्क्षिप्य नदन् क्रुद्धः प्रचस्कन्द रथोत्तमात्&rsquo; (भा॰द्रोण॰१५.४)। <strong>प्रचस्कन्द=अवपुप्लुवे।</strong></li>
<li>&lsquo;प्रस्कन्दयेच्च मनसा भुक्त्वा चाग्निमुपस्पृशेत्&rsquo; (भा॰अनु॰१०४.५६)। <strong>अन्नशेषं त्यजेत् इत्यर्थः।</strong></li>
<li>&lsquo;शोणितोदां रथावर्तां नागनक्रां दुरत्ययाम्। नदीं प्रस्कन्दयिष्यामि परलोकप्रवाहिणीम् (भा॰वि॰६१.२०)। <strong>प्रवाहयिष्यामीत्याह।</strong></li>
<li>&lsquo;ततो रथाभ्यां प्रस्कन्ध भ्रातरौ क्षत्रियर्षभौ&rsquo; (भा॰वि॰३३.५)। <strong>प्रस्कन्ध=प्रस्कद्य=अवतीर्य।</strong></li>
<li>&lsquo;अग्निप्रस्कन्दनपरस्त्वं चाप्येवं भविष्यसि&rsquo; (भा॰आदि॰८४.२६)। <strong>प्रस्कन्दनं श्रौतस्मार्ताद्यग्निसाध्यकर्मत्यागः।</strong></li>
<li>&lsquo;तत्रावहसितश्चासीत्प्रस्कन्दन्निव सम्भ्रमात्&rsquo; (भा॰आदि॰१.१३६)। <strong>प्रस्कन्दन् स्खलन्।</strong></li>
<li>&lsquo;एते विनिहताः सर्वे प्रस्कन्नाः पाण्डुवाहिनीम् &lsquo;(भा॰शल्य॰१८.२२)। <strong>प्रस्कन्नाः प्रपन्नाः।</strong></li>
<li>&lsquo;यन्मुखेन (स्त्रियं न स्पृशति) तेनाग्निप्रस्कन्दिना (लोकानवरुन्धे) (गो॰ब्रा॰पू॰२.४)। <strong>अग्निप्रस्कन्दिनाम् = ज्वलितहिरण्यरेतस्यात्मानं जुह्वताम्।</strong></li>
</ul>
<h3 id="सत">स्तु</h3>
<ul>
<li>स्तु (ष्टुञ्-स्तुतौ)।</li>
<li>&lsquo;प्र सम्राजं चर्षणीनामिन्द्रं स्तोता नव्यं गीर्भिः&rsquo; (ऋ॰८.१६.१)। <strong>प्रशब्दः प्रकर्षे।</strong></li>
<li>&lsquo;ता वामद्य स्तुतिभिः शुभस्पती अश्विना प्रस्तुवीमहि&rsquo; (ऋ॰८.२२.६)। <strong>उक्तोऽर्थः।</strong></li>
<li>&lsquo;प्रणम्य स कथयितुं प्रास्तावीत्&rsquo; (हर्ष॰७)। <strong>प्रास्तावीत्=उपाक्रंस्त, आरब्ध। प्रपूर्वः स्तौतिः प्रारम्भे वर्तते इति (भट्टि॰२.२८) इत्यत्र जयमङ्गला। इदं च लोके प्रायेणेति द्रष्टव्यम्।</strong></li>
<li>&lsquo;प्रस्तूयतां विवादवस्तु&rsquo; (माल॰१)। <strong>उक्तोऽर्थः</strong> ।</li>
<li>&lsquo;राज्ञोऽपि दुर्गणान् वक्ति प्रत्यक्षमविशङ्कितः। स वक्ता गुणतुल्यांस्तान्न प्रस्तौति कदाचन&rsquo; (शुक्र॰२.३२३)। <strong>अनर्थकः प्रशब्दः। स्तौतीत्येवार्थः। स्तुतिमात्रेऽभिप्रायो न तु स्तुतिविशेषे।</strong></li>
<li>&lsquo;यत्रालोकपथावतारिणि रतिं प्रस्तौति नेत्रोत्सवः&rsquo; (महा॰च॰२.४५)। <strong>प्रस्तौति जनयतीत्यर्थान्तरम्।</strong></li>
<li>&lsquo;स तु प्रस्तावयज्ञेषु कां प्रदास्यति दक्षिणाम्&rsquo; (पञ्चत॰२.१७६)। <strong>प्रस्तावः संवादः, यत्र वक्तारः स्वस्वमतोपन्यासेनोपकुर्वन्ति।</strong></li>
<li>&lsquo;नाममात्रप्रस्तावः&rsquo; (शा॰७)। <strong>प्रस्तावः कीर्तनम्। उद्देशः। अत्र स्तौतिर्विशेषं परिहत्य सामान्ये कीर्तनेऽर्थे प्रयुक्तः।</strong></li>
<li>&lsquo;लोकेषु पञ्चविधं सामोपासीत पृथिवी हिङ्कारोऽग्निः प्रस्तावः&rsquo; (छां॰उ॰२.२.१)। <strong>साम्न आद्यानि पदान्युपोद्घातरूपाणि प्रस्तावो भवति।</strong></li>
<li>&lsquo;त्वराप्रस्तावोऽयं न खलु परिहासस्य विषयः&rsquo; (मालती॰९.४५)। <strong>प्रस्तावोऽवसरः</strong> ।</li>
<li>&lsquo;संस्काराभिनयौ तेषां प्रस्तावानां च धारणम् (हरि॰२.९३.१०)। <strong>प्रस्तावः क्रियाणां प्रसञ्जनम्</strong> ।</li>
<li>&lsquo;यथेप्सितं प्रस्तुतं कर्म धर्म्यम्&rsquo; (भट्टि॰२.२८)। <strong>प्रस्तुतं प्रारब्धम्।</strong></li>
<li>&lsquo;यदिदं प्रस्तुतं कर्म त्वया गोविन्द लौकिकम्&rsquo; (हरि॰२.४.३६)। <strong>उक्तोऽर्थः।</strong></li>
<li>&lsquo;नलिन्यां प्रस्तुता क्रीडा भवता भोगिनामिति&rsquo; (बृ॰श्लो॰स॰५.११३)।</li>
<li>&lsquo;उद्गीथः प्रस्तुतं स्तुतम्&rsquo; (अथर्व॰११.७.५)। <strong>प्रस्तोत्रा गीयमानः प्रस्तावाख्यो भागः प्रस्तुतम्। प्रस्तूयते स्तुतेः प्रारम्भः क्रियतेऽनेनेति प्रस्तुतम्।</strong></li>
<li>&lsquo;प्रस्तावना कपटनाटकस्य&rsquo; (का॰शुक्र॰)। <strong>अवतरणिका।</strong></li>
<li>कृतमनेनाप्रस्तुतप्रशंसया। <strong>असम्बद्धार्थकथनेन नार्थ इत्याह।</strong></li>
</ul>
<h3 id="सत-1">स्तृ</h3>
<ul>
<li>स्तृ (स्तृञ्-आच्छादने)।</li>
<li>&lsquo;स प्रस्तरः&rsquo; (आप॰श्रौ॰१.२.३.१२)। प्रस्तरः प्रथमलूनो मुष्टिः।</li>
<li>&lsquo;गृहान्व्रजित्वाऽधः प्रस्तरे त्र्यहमनश्नन्त आसीरन्&rsquo; (इदं वसिष्ठवचनमिति याज्ञ॰३.१६ मिताक्षरायां स्थितम्)। <strong>शयनासनार्थस्तृणमयः प्रस्तर इति च मिताक्षरा।</strong></li>
</ul>
<h3 id="सथ">स्था</h3>
<ul>
<li>स्था (ष्ठा-गतिनिवृत्तौ)।</li>
<li>&lsquo;या ते काकुत्सुकृता या वरिष्ठा यया शश्वत् पिबसि मध्व ऊर्मिम्। तया पाहि प्र ते अध्वर्युरस्थात्&rsquo; (ऋ॰६.४१.२)। <strong>प्रास्थात्=उपास्थित=अभिमुखोस्थात्।</strong></li>
<li>&lsquo;द्रविणोदाः पिपीषति जुहोत प्र च तिष्ठत&rsquo; (वा॰सं॰२६.२२)। <strong>प्रतिष्ठत=प्रतिष्ठध्वम्, कर्मणि प्रवृत्ता भवतेत्याह।</strong>  <strong>पिपीषति- पेतुं पातुमिच्छति। पीङः सनि रूपम्। परस्मैपदं त्वार्षम्।</strong></li>
<li>&lsquo;पारसीकास्ततो जेतुं प्रतस्थे स्थलवर्त्मना&rsquo; (रघु॰४.६०)। <strong>प्रशब्दो धात्वर्थं विपर्यासयति। प्रतस्थे=गन्तुं प्रववृते।</strong></li>
<li>&lsquo;खण्डेन लोहितकेन शरावेण ग्रामे प्रतिष्ठेत&rsquo; (आप॰ध॰१.९.२४.१४)। <strong>ग्रामं गच्छेदित्यर्थः।</strong></li>
<li>&lsquo;पूरो बलानां सवनाम्बुशीकरः शनैः प्रतस्थे सुरभिः समीरणः&rsquo; (कि॰१४.२८)। <strong>प्रतस्थे=ववौ।</strong></li>
<li>&lsquo;तस्मिंश्च प्रतिष्ठमाने सर्वा एव प्रतिष्ठन्ते&rsquo; (प्रश्न॰उ॰)। <strong>प्रतिष्ठमाने प्रतितिष्ठति, स्थेमानं लभमाने। प्रतिष्ठन्ते=स्थितिमत्यो भवन्ति।</strong></li>
<li>&lsquo;वाक्यैरमृतकल्पैस्तैः प्रतिष्ठन्ति व्रजन्ति च&rsquo; (भा॰शां॰१५३.८)। <strong>प्रतिष्ठन्ति=प्रतितिष्ठन्ति=तिष्ठन्ति।</strong></li>
<li>&lsquo;भिक्षाभुजश्च ये केचित्परिव्राड्ब्रह्मचारिणः। तेऽप्यत्रैव प्रतिष्ठन्ते गार्हस्थ्यं तेन वै परम्&rsquo; (वि॰पु॰३.९.११)। <strong>प्रतिष्ठन्ते प्रतितिष्ठन्ति।</strong></li>
<li>&lsquo;वेदा इह प्रतिष्ठेरन्नेष नः काङ्क्षितो वरः&rsquo; (भा॰शां॰३२७.४१)। <strong>प्रतितिष्ठेयुः।</strong></li>
<li>&lsquo;देवो वः सविता प्रार्पयत्विति शाखया गोचराय गाः प्रस्थापयति&rsquo; (आप॰श्रौ॰१.१.२.४)। <strong>प्रस्थापयति=कालयति।</strong></li>
<li>&lsquo;स्थगिता तत्कथापापस्पर्शभीत्या सरस्वती। कथं चित्त्रस्नुरश्वेव सेयं प्रस्थाप्यते मया&rsquo; (राजत॰५.४१६)। <strong>प्रवर्त्यते। प्रवीयते।</strong></li>
<li>&lsquo;इन्द्राग्निभ्यां छागं हविर्वपां मेदः प्रस्थितं प्रेष्य&rsquo; (पा॰२.३.६१ सूत्रे वृत्तिः)। <strong>हविषः प्रस्थितस्य प्रतिषेधो वक्तव्य इति च वार्तिकम्। प्रस्थितं प्रवृत्तम्।</strong></li>
<li>&lsquo;अध्वर्युभिः प्रस्थितं सोम्यं मधु&rsquo; (अथर्व॰२०.६७.७)। <strong>उक्तोऽर्थः।</strong></li>
<li>&lsquo;उशन्निन्द्र प्रस्थितान् पाहि सोमान्&rsquo; (अथर्व॰२०.८७.२)। <strong>पाहि=पिब। प्रस्थितान् पवमानान्।</strong></li>
<li>&lsquo;वायो तान् (सोमान्) प्रस्थितान् पिब&rsquo; (ऋ॰१.२३.१) <strong>उक्तोऽर्थः।</strong></li>
<li>तस्यापि सुमहांस्तापः प्रस्थितस्योपजायते&rsquo; (भा॰शां॰२९१.९)। <strong>प्रस्थितस्य मृतस्य। योगे प्रवृत्तस्येति वा।</strong>  <strong>अनन्तरार्थे तापो नरकजं दुःखम्।</strong></li>
<li>&lsquo;लीलामन्दं प्रस्थितं च स्थितं च। स्त्रीणामेतद् भूषणं चायुधं च&rsquo; (शृ॰ति॰श्लो॰३)।</li>
<li>&lsquo;ह्रदप्रस्थितसञ्चया&rsquo; (हरि॰२.४६.३५)। <strong>ह्रदात्प्रस्थितः चलितो मत्स्यादिसमुदायो यस्याः सा।</strong></li>
<li>&lsquo;सन्देहश्चेन्निरीक्षस्व नभःप्रस्थापितेक्षणः&rsquo; (बृ॰श्लो॰सं॰३.८२)। <strong>वियत्प्रहितलोचन इत्याह।</strong></li>
<li>&lsquo;सप्रस्थानाः क्षत्रधर्मा विशिष्टाः&rsquo; (भा॰शां॰६४.२२)। <strong>प्रस्थानं पारिव्राज्यम्। प्रतिष्ठतेऽस्मिन्निति प्रस्थो गिरेः समा भूः। वनस्य प्रस्थः=वनप्रस्थः। वनप्रस्थे भवो वानप्रस्थः।</strong></li>
</ul>
<h3 id="सन">स्ना</h3>
<ul>
<li>स्ना (ष्णा-शौचे)।</li>
<li>&lsquo;समुद्रं वा एते प्रस्नान्ति ये संवत्सरं (संवत्सरसाध्यं गवामयनम्) उपयन्ति&rsquo; (ताण्ड्यब्रा॰५.८.५)। <strong>प्रस्नान्ति अप्रवगाहन्ते।</strong></li>
<li>&lsquo;तीर्थेन यथा समुद्रं नायुः&rsquo; (श॰ब्रा॰१२.२.१.१)। <strong>प्रस्नायुरिति स्नातेर्लिङि रूपम्। प्रविशेयुरित्यर्थः।</strong></li>
</ul>
<h3 id="सफट">स्फुट्</h3>
<ul>
<li>स्फुट् (स्फुटिर्-विकसने, स्फुट-विकसने, स्फुट-भेदने)।</li>
<li>&lsquo;नगानां प्रास्फुटन् कुम्भाः&rsquo; (भा॰कर्ण॰२२.२४)। <strong>अभिद्यन्तेत्यर्थः।</strong></li>
</ul>
<h3 id="सम">स्मृ</h3>
<ul>
<li>स्मृ (स्मृ-चिन्तायाम्, स्मृ-आध्याने)।</li>
<li>&lsquo;भ्रातॄन् सन्दृश्य निहतान् प्रास्मरंस्ते हि तद्वचः&rsquo; (भा॰भीष्म॰८८.३२)। <strong>प्रास्मरन्=अस्मरन्। प्रकर्षेणास्मरन्निति वा। इह प्रशब्दो नार्थं विपर्यासयति यथाऽन्यत्र।</strong></li>
</ul>
<h3 id="सयनद">स्यन्द्</h3>
<ul>
<li>स्यन्द् (स्यन्दू-प्रस्रवणे)।</li>
<li>&lsquo;प्रस्यन्दिनि&rsquo; (गौ॰ध॰२.७.४२)। <strong>प्रकृष्टं स्यन्दनं वर्षं प्रस्यन्दः, तद्वति काल इति सूत्रार्थः।</strong></li>
<li>&lsquo;स रथं युक्त्वा। सुकन्यार्थं शर्यातीमुपाधाय प्रसिष्यन्द&rsquo; (श॰ब्रा॰४.१.५.६)। <strong>तत्वरे इत्यर्थः। स्यदो जवो भवति, स्यन्दनश्च जवनोऽनुद्घाती रथः।</strong></li>
</ul>
<h3 id="सरस">स्रंस्</h3>
<ul>
<li>स्रंस् (स्रंसु-अवस्रंसने)।</li>
<li>&lsquo;ते जन्या उभयतोऽप्रस्रंसाय बर्सो नह्यति&rsquo; (ऐ॰ब्रा॰२.५)। <strong>अप्रस्रंसाय=अशिथिलत्वाय। बर्सो बन्धनविशेषो भवति।</strong></li>
</ul>
<h3 id="सर">स्रु</h3>
<ul>
<li>स्रु (स्रु-गतौ)।</li>
<li>&lsquo;हिमवतः प्रस्रवन्ति सिन्धौ समहः सङ्गमः&rsquo; (अथर्व॰६.२.१)। <strong>प्रस्रवन्ति=प्रस्यन्दन्ते=प्रवहन्ति=प्रभवन्ति।</strong></li>
<li>&lsquo;रुधिरेणावसिक्ताङ्गं प्रस्रवन्तं यथाऽचलम्&rsquo; (भा॰अनु॰१.३)। <strong>प्रस्रवन्तं निर्भरवन्तमित्याह।</strong></li>
<li>&lsquo;नाऽऽतपतिं प्रस्रावयेत्&rsquo; (श॰ब्रा॰१४.१.१.३३)। सूर्ये वितपमाने न मेहेदित्यर्थः।</li>
<li>&lsquo;स यत्पुरैतस्य होमात्प्रसर्पेद्वा प्र वा स्रावयेत्&rsquo; (श॰ब्रा॰४.२.४.८)। <strong>उक्तोऽर्थः।</strong></li>
<li>&lsquo;स्रवद्धिः शोणितं गात्रैः प्रस्रुताविव वारणौ (भा॰द्रोण॰९८.२३)। <strong>प्रस्रुतौ प्रभिन्नौ मदवारि विमुञ्चन्तौ।</strong></li>
</ul>
<h3 id="सवप">स्वप्</h3>
<ul>
<li>स्वप् (ञिष्वप्-शये)।</li>
<li>&lsquo;स यत्रायं प्रस्वपिति&rsquo; (श॰ब्रा॰१४.७.१.१०)। <strong>प्रसुप्तः सुषुप्तो भवति।</strong></li>
<li>स्विद् (ञिश्विदा-गात्रप्रक्षरणे)।</li>
<li>&lsquo;ततः प्रसिष्विदे कृष्णः स्विन्नश्चार्जुनमब्रवीत्&rsquo; (भा॰द्रोण॰१९.२१)। <strong>प्रशब्द आदिकर्मणि स्यादनर्थको वा। प्रकर्षद्योतकस्तु न। स्विन्न इत्यनन्तरोक्तेः।</strong></li>
</ul>
<h3 id="हन">हन्</h3>
<ul>
<li>हन् (हन-हिंसागत्योः)।</li>
<li>&lsquo;रात्री तस्य प्रतीत्य प्र ग्रीवाः प्र शिरो हनत्&rsquo; (अथर्व०१९.४९.९)।</li>
<li>&lsquo;अथ तुषान् प्रहन्ति&rsquo; (श॰ब्रा॰१.१.४.२१)। <strong>प्रक्षिपतीत्याह।</strong></li>
<li>&lsquo;ईषद् धौतं नवं श्वेतं सदृशं यन्त्रधारितम्। निर्णेजकाक्षालितं चाप्रहतं वास उच्यते॥ हतप्रहतविध्वस्ता विवर्मायुधवाहनाः&rsquo; (भा॰कर्ण॰३१.६)। <strong>हतास्ताडिताः। प्रहताश्छिन्नावयवाः।</strong></li>
<li>खिलाप्रहते समे इत्यमरः। <strong>अप्रहत एष पन्थाः। अक्षुण्ण इत्यर्थः।</strong></li>
<li>प्रहताश्च पातकपथाः। <strong>पापमार्गाः पादचारेण लोकेन क्षुण्णा इत्यर्थः।</strong></li>
<li>&lsquo;अगारैकदेशे प्रघणः प्रघाणश्च&rsquo; (पा॰३.३.७९)। <strong>आलिन्देऽर्थे प्रपूर्वाद् हन्तेरपि घञि च निपातनं पाणिनीये।</strong></li>
<li>&lsquo;सर्पान् हरन्ति विततप्रहणाः सुपर्णाः&rsquo; (अवदा॰जा॰३२.३२)। <strong>विवृतमुखा इत्याह।</strong></li>
</ul>
<h3 id="ह">हा</h3>
<ul>
<li>हा (ओहाक्-त्यागे)।</li>
</ul>
<p>&lsquo;श्रुतं मे मा प्रहासीः&rsquo; (ऐ॰उ॰)। <strong>अन्तर्णीतण्यर्थोऽत्र जहातिः। मा स्म हाफ्य इत्यर्थः।</strong></p>
<h3 id="ह-1">हि</h3>
<ul>
<li>हि (हि-गतौ वृद्धौ च)।</li>
</ul>
<p>&lsquo;प्राहिणोच्चन्द्रसङ्काशान् कुपितानिव तान् हयान्&rsquo; (भा॰वि॰५७.४)। <strong>प्राहिणोत्=प्राचोदयत्। प्राजत्।</strong></p>
<ul>
<li>&lsquo;खड्गं सहदेवाय प्राहिणोत्&rsquo; (भा॰शल्य॰२८.३८)। <strong>खड्गेन सहदेवे प्राहरदित्यर्थः।</strong></li>
<li>&lsquo;विषदिग्धमिषुं प्राहिणोत्&rsquo; (तन्त्रा॰२.३)। <strong>प्रास्यदित्यर्थः।</strong></li>
<li>&lsquo;बृहस्पतेरञ्जलिं प्राहिणोत्सः&rsquo; (भा॰आश्व॰९.२२)।</li>
<li>&lsquo;तेऽकृतार्थं प्रहिण्वन्ति प्राणा रायः सुतादयः&rsquo; (भा॰पु॰१०.४९.२३)। <strong>विहाय गच्छन्तीति विवक्षति कविः। तदस्य स्वातन्त्र्यम्।</strong></li>
<li>&lsquo;वेगेन प्रहितं बाहुं निजग्राह हसन्निव&rsquo; (भा॰आदि॰१५३.३९)। <strong>प्रहितमुत्क्षिप्तम्।</strong></li>
<li>&lsquo;यातुधाना हेती रक्षांसि प्रहेतिः&rsquo; (वा॰सं॰१५.१६)। <strong>प्रकृष्टा हेतिः प्रहेतिः।</strong>  <strong>यस्मिन्नस्त्रे मुक्ते रावणसेनेव परस्परं रिपवो घ्नन्ति सा प्रहेतिः। प्रहेतिर्बाणप्रासादि प्रहरमिति कश्चित्।</strong></li>
<li>&lsquo;ततस्तां प्रहितां देवीमिन्द्राणीं सा समन्वगात्&rsquo; (भा॰उ॰१४.५)। <strong>प्रहिता=प्रस्थिता। हि गतौ वृद्धौ चेति प्राकृतेऽर्थे प्रयोगः, अन्यत्रान्तर्भूतण्यर्थको हिनोतिः प्रयुक्तो दृश्यते।</strong></li>
<li>&lsquo;प्रहीयमाणः प्रवरश्च वादिकैः&rsquo; (रा॰२.१६.४६)। <strong>प्रेर्यमाण इत्याह। राम इति कर्तृपदमुद्देश्यम्।</strong></li>
<li>&lsquo;भिनत्ति सम्यक् प्रहितो भेदः स्थिरमतीनपि&rsquo; (तन्त्रा॰१.१२.१२९)। <strong>प्रहितः प्रयुक्तः प्रणीतः।</strong></li>
<li>&lsquo;अहं हि सततं गोषु भवतां प्रहितः पुरा&rsquo; (भा॰वि॰३.१०)। <strong>प्रहितोऽधिकृतः।</strong></li>
</ul>
<h3 id="ह-2">हु</h3>
<ul>
<li>हु (हु-दानादनयोः प्रीणन इत्येके)।</li>
<li>&lsquo;प्रहुतो भौतिको बलिः&rsquo; (मनु॰३.७४)।</li>
</ul>
<h3 id="ह-3">हृ</h3>
<ul>
<li>हृ (हृञ्-हरणे)।</li>
<li>&lsquo;इन्द्रो वृत्राय वज्रं प्राहरत्&rsquo; (तै॰सं॰५.२.६)। <strong>प्रास्यदित्यर्थः। वृत्राय=वृत्रं हन्तुम्।</strong></li>
<li>&lsquo;इन्द्रो ह वृत्राय वज्रं प्रजहार, स प्रहृतश्चतुर्धाऽभवत्&rsquo; (श॰ब्रा॰५.२.४.१)। <strong>प्रजहार=प्रचिक्षेप=प्रास।</strong></li>
<li>&lsquo;अग्नेरथ वचः श्रुत्वा तद्रक्षः प्रजहार ताम्&rsquo; (भा॰आदि॰६.१)। <strong>प्रजहार=अपजहार।</strong></li>
<li>&lsquo;धिगस्तु मम वार्ष्णेय यदस्मै प्रहराम्यहम्&rsquo; (भा॰द्रोण॰१४७.२७)। <strong>अस्त्रमस्यामीत्यर्थः।</strong></li>
<li>&lsquo;न क्षीणशक्तौ प्रहरामि वज्रम्&rsquo; (भा॰आश्व॰९.२९)। <strong>प्रक्षिपामीत्यर्थः।</strong></li>
<li>&lsquo;आर्तत्राणाय वः शस्त्रं न प्रहर्तुमनागसि&rsquo; (शा॰१)। <strong>अनपराद्धे क्षेपाय नेत्याह।</strong></li>
<li>&lsquo;सह शाखया प्रस्तरं प्रहरति&rsquo; (का॰श्रौ॰)। <strong>क्षिपति, जुहोतीत्यर्थः।</strong></li>
<li>&lsquo;न स्रुवमग्नौ प्रहरेत्&rsquo; (गो॰गृ॰१.८.२१)। <strong>क्षिपेदित्यर्थः।</strong></li>
<li>&lsquo;स्थाल्यां पिण्डान् समवधाय ये समाना इति सकृदाच्छिन्नमग्नौ प्रहरति&rsquo; (आप॰श्रौ॰१.३.१०.१०)। <strong>उक्तोऽर्थः।</strong></li>
<li>&lsquo;दिवमनु विक्रमस्वेति दिवमनु विक्रमते प्रहरति पादम्&rsquo; (श॰ब्रा॰६.७.२.१५)। <strong>प्रहरति=अग्रे निधत्ते।</strong></li>
<li>&lsquo;शतधा ते शिरो वज्री वज्रेण प्रहरिष्यति&rsquo; (भा॰सभा॰६८.७०)। <strong>खण्डयिष्यतीत्याह।</strong></li>
<li>&lsquo;यथा न बाणा नास्त्राणि प्रहरिष्यन्ति ते रणे&rsquo; (भा॰द्रोण॰९४.३५)। <strong>आहनिष्यन्ति इत्यर्थः।</strong></li>
<li>&lsquo;बिभेत्यल्पश्रुताद्वेदो मामयं प्रहरिष्यति&rsquo; (भा॰आदि॰१.२६८)। <strong>उक्तोऽर्थः।</strong></li>
<li>&lsquo;अस्मा इन्दुं प्रतवसे तुराय। प्र यो न हर्मि (=हरामि) स्तोमं माहिनाय&rsquo; (अथर्व॰२०.३५.१)। <strong>प्रहर्मि=प्रकर्षेण हरामि। इह प्रपूर्वो हरतिस्ताडनं प्रक्षेपणं वा नाह। प्रशब्दो धात्वर्थे विशेषमाधत्ते।</strong></li>
<li>&lsquo;अग्नये प्रह्रियमाणायानुब्रूहि&rsquo; (श॰ब्रा॰३.६.३.९)। <strong>प्रह्रियमारणाय=प्रणीयमानाय।</strong></li>
<li>&lsquo;प्रहरिष्यन् प्रह्रियमाणायानुब्रूहि&rsquo; (भा॰श्रौ॰७.१०.४)। <strong>प्रहरिष्यन्=प्रणेष्यन्।</strong></li>
<li>&lsquo;प्रह्रियमाणायाभिरूपा&rsquo; (ऐ॰ब्रा॰३.५)। <strong>आहवनीये प्रक्षिप्यमाणोऽयं मथितोऽग्निः प्रह्रियमाण इति सायणः।</strong></li>
<li>&lsquo;प्रत्येत्यग्निं प्रहरिष्यन्&rsquo; (श॰ब्रा॰९.२.२.१)। <strong>प्रशब्द आङोऽर्थे। आहरिष्यन्नित्याह।</strong></li>
<li>&lsquo;तेन पुत्रेण बालेन प्रहृतं तस्य वै पुनः&rsquo; (हरि॰१.२९.७२)। <strong>प्रहृतमपहृतम्। प्रशब्दोऽपस्यार्थे। राज्यमिति शेषः।</strong></li>
<li>&lsquo;यदि वाश्मा प्रहृतो जघान&rsquo; (अथर्व॰४.१२.७)। <strong>प्रहृतः=प्रक्षिप्तः।</strong></li>
<li>&lsquo;प्रहृत्य तृणं तेन चरति&rsquo; (का॰श्रौ॰४.४.१०)। <strong>प्रहृत्य=प्रक्षिप्य।</strong></li>
<li>&lsquo;प्रहृत्य परिधीन् सम्प्रेष्यति&rsquo; (भा॰श्रौ॰८.३.१२)। <strong>उक्तोऽर्थः।</strong></li>
<li>&lsquo;प्रहारे च पराक्रान्तः शूरः पञ्चत्वमागतः&rsquo; (रा॰४.२३.१२)। <strong>प्रहारे=सम्प्रहारे=युद्धे।</strong></li>
</ul>
<h3 id="हष">हृष्</h3>
<ul>
<li>हृष् (हृष-तुष्टौ)।</li>
<li>&lsquo;गुरुः प्रहर्षः प्रबभूव नात्मनि&rsquo; (रघु॰३.१७)। <strong>प्रवृद्धो हर्षः शरीरे नामादित्याह।</strong></li>
<li>&lsquo;तं विचिन्तयतः शापं प्रहर्षः समजायत&rsquo; (भा॰आदि॰१२५.२०)। <strong>प्रहर्षः काम इति नीलकण्ठः। उपस्थेन्द्रियोत्थानमिति त्वापटेकोषः।</strong></li>
</ul>
<h3 id="हव">ह्वे</h3>
<ul>
<li>ह्वे (ह्वेञ्-स्पर्धायां शब्दे च)।</li>
<li><strong>प्रह्वः प्रणतः।</strong></li>
<li>&lsquo;एष प्रह्वोऽस्मि भगवन् एषा विज्ञापना च नः&rsquo; (महा॰च॰१.४७)।</li>
<li>&lsquo;प्रह्वेष्वनिर्बन्धरुषो हि सन्तः&rsquo; (रघु॰१६.८०)। <strong>प्रह्वो विधेयो नम्रः।</strong></li>
<li>&lsquo;तिष्ठन्नासीनः प्रह्वो वा नियमो यत्र नेदृशः&rsquo; (गो॰स्मृ॰१.१०)। <strong>प्रह्वः=आसनाद्युपाश्रित्य प्रणतः प्रवणः स्थितः।</strong></li>
</ul>
<h2 id="परङ-परआङ">प्राङ् (प्र+आङ्)</h2>
<h3 id="द-3">दा</h3>
<ul>
<li>दा (डुदाञ्-दाने)।</li>
<li>&lsquo;प्रादातुं तच्च शक्रस्तु कालं चक्रे&rsquo; (भा॰आदि॰)। <strong>प्रादातुम् – दातुम्। आङ्पूर्वो ददातिरादाने ग्रहणे रूढः, प्राङ्-प्रर्वस्तु दानमेवार्थमर्पयति, शब्दशक्तिस्वाभाव्यात्। अपि वा प्रशब्दस्यैव च्छन्दोवशाद् दीर्घः।</strong></li>
<li>एवमन्यत्रापि भारते- &lsquo;जातमात्रान् पुत्रांश्च दारांश्च भवतामिह। प्रादायोपनिधिं राजा पाण्डुः स्वर्गमितो गतः&rsquo; (भा॰आदि॰१२६.३)॥ <strong>उपनिधिर्निक्षेपो न्यासः।</strong></li>
</ul>
<h3 id="भ-3">भृ</h3>
<ul>
<li>भृ (भञ्-भरणे, डुभृञ्-धारणपोषणयोः)।</li>
<li>&lsquo;चिकित्साप्राभृतो धीमान् शास्त्रवान् कर्मतत्परः&rsquo; (चरक॰सूत्र॰१६.२९)। <strong>चिकित्सा प्राभृतमस्य। प्राभृतमित्युपायनं भवति।</strong></li>
</ul>
<h3 id="रभ-1">रभ्</h3>
<ul>
<li>रभ् (रभ-राभस्ये)।</li>
<li>&lsquo;प्रारभ्यते न खलु विघ्नभयेन नीचैः&rsquo; (भर्तृ॰१.२७)। <strong>अत्र प्राङ्भ्यां न विशेषः कश्चिज्जन्यते। केवलस्य रभेः प्रयोगो दुर्लभः।</strong></li>
</ul>
<h3 id="लमब">लम्ब्</h3>
<ul>
<li>लम्ब् (रबि/लबि/अबि- शब्दे, लबि-अवस्रंसने च)।</li>
<li>&lsquo;प्रालम्बमुत्कृष्य यथावकाशं निनाय साचीकृतचारुवक्त्रः (रघु॰६.१४)।</li>
<li>प्रालम्बमृजुलम्बि (माल्यम्) इत्यमरः।</li>
<li>लम्बनं स्याल्ललन्तिका। स्वर्णैः प्रालम्बिका इति चामरः।</li>
</ul>
<h3 id="वश-1">विश्</h3>
<ul>
<li>विश् (विश-प्रवेशने)।</li>
<li>&lsquo;अस्मद्राता देवत्रा गच्छत प्रदातारमाविशत&rsquo; (वा॰सं॰७.७६)। <strong>प्रपूर्वस्य विशतेर्योऽर्थः स एव प्राङ्पूर्वस्य। शब्दोपजनो नार्थोपजनः।</strong></li>
</ul>
<h3 id="व-4">वृ</h3>
<ul>
<li>वृ (वृञ्-वरणे, वरणमावरणमाच्छादनम्)। &lsquo;तद्वस्त्रमरजः प्रावृणोद्वसुधाधिपः&rsquo; (भा॰वन॰७६.४२)। <strong>प्रावृरणोत्=आच्छादयत्।</strong></li>
<li>&lsquo;वास एव त्यक्तं प्रावृण्वानः&rsquo; (भा॰उ॰१३९.१२)।</li>
<li>&lsquo;अयं पटः प्रावरितुं न शक्यते&rsquo; (मृच्छ॰२.१०)।</li>
<li>&lsquo;प्रावृणोतु चीवरे वीरता&rsquo; (हर्ष॰५)।</li>
<li>&lsquo;विचित्राणि च वासांसि प्रावारावरणानि च&rsquo; (भा॰आदि॰१.१३३)। <strong>प्रावाराणि उपरिवस्त्राणि। आवरणानि परिधानीयानि। यद्वा वासःशब्देनैव तेषां ग्रहणात् प्रावाराणि शिबिराणि=उपकार्याः, पटभवनानि। आवरणानि जवनिका इति नीलकण्ठः।</strong></li>
</ul>
<h2 id="परध-परङअध">प्राधि (प्राङ्+अधि)</h2>
<h3 id="अधङ-अधययन">अधीङ् अध्ययने।</h3>
<ul>
<li>अधीङ्-अध्ययने।</li>
<li>&lsquo;प्राधीतद्विजमुख्या सा सम्प्रज्वलितपावका&rsquo; (भा॰आश्रम॰१८.२२)। <strong>प्रशब्दो वाऽऽदिकर्मणि।</strong></li>
</ul>
<h2 id="परद-परउद">प्रोद् (प्र+उद्)</h2>
<h3 id="खन">खन्</h3>
<ul>
<li>खन् (खनु-अवदारणे)।</li>
<li>&lsquo;कृत्स्नां पृथिवीमनुगच्छत। प्रोत्खनध्वं प्रयत्नेन यावत्तुरगदर्शनम्&rsquo; (रा॰१.४०.१४)। <strong>उत्खनतीत्यूर्ध्वं खनतीत्याह। प्रशब्द उत्खननं विशिनष्टि।</strong></li>
</ul>
<h3 id="ग-2">गै</h3>
<ul>
<li>गै (कै/गै-शब्दे)।</li>
<li>&lsquo;प्रोद्गीतां मधुपल्तैः स्तुतिं पठन्तो नृत्यन्ति (समीराः)&rsquo; (प्र॰च॰)। <strong>उच्छब्दो गानस्थोच्चैस्त्वमाह। प्रशब्द उच्चैस्त्वं विशिनष्टि। प्रोद्गीताम्=प्रोच्चैर्गीताम्।</strong></li>
</ul>
<h3 id="नद-2">नद्</h3>
<ul>
<li>नद् (णद-अव्यक्ते शब्दे)। '</li>
<li>प्रोन्ननाद च सिंहवत्&rsquo; (हरि॰२.६१.४७)। <strong>प्रोच्चैर्जगर्जेत्यर्थः। उन्ननादेति पाठान्तरम्।</strong></li>
</ul>
<h3 id="नम-1">नम्</h3>
<ul>
<li>नम् (णम-प्रहत्वे शब्दे च)।</li>
<li>&lsquo;पुंसा यथाङ्गेषु सिरास्तथैव क्षितावपि प्रोन्नतनिम्नसंस्थाः&rsquo; (व॰बृ॰सं॰५३.१)। <strong>अत्र प्रोद्भ्यां नार्थः।</strong></li>
</ul>
<h3 id="न-2">नी</h3>
<ul>
<li>नी (णीञ्-प्रापणे)।</li>
<li>&lsquo;गुणैरुदारैः संयुक्तान् प्रोन्नयेन्मध्यमाधमान्&rsquo; (का॰नी॰सा॰५.६९)। <strong>उन्मयेदित्येव विवक्षितमर्पयति, नार्थः प्रेण।</strong></li>
</ul>
<h3 id="मज-1">मृजु</h3>
<ul>
<li>मृज् (मृजू-शुद्धौ)।</li>
<li>&lsquo;वर्षप्रोन्मृष्टचित्राभं जगत्पश्यत्यवासनः&rsquo; (यो॰वा॰६(२)१९०.५७)। <strong>प्रोन्मृष्टं प्रमार्जितम्।</strong></li>
</ul>
<h3 id="यम-1">यम्</h3>
<ul>
<li>यम् (यम-उपरमे)।</li>
<li>&lsquo;प्रोदयंसीच्च मुद्गरम्&rsquo; (भट्टि॰१५.६६)। <strong>प्रोदयंसीत्=अवागुरिष्ट। नार्थः प्रोद्भ्याम्।</strong></li>
<li>&lsquo;प्र सोमाय वच उद्यतम्&rsquo; (ऋ॰९.१०३.१)। <strong>उद्यतमुदञ्चितम्। उत्कण्ठमुद्गीर्णम् इत्यर्थः।</strong></li>
</ul>
<h3 id="सद-1">सद्</h3>
<ul>
<li>सद् (षद्लृ-विशरणगत्यवसादनेषु)।</li>
<li>&lsquo;चारैश्चानेकसंस्थानैः प्रोत्साद्य शमानयेत्&rsquo; (मनु॰९.२६१)। <strong>अयमपपाठः। प्रोत्साह्येति तु युज्यते।</strong></li>
</ul>
<h3 id="स-5">सृ</h3>
<ul>
<li>सृ (सृ-गतौ)।</li>
<li>&lsquo;ततो व्युदस्तं तत्सैन्यं सिन्धुसौवीरकौरवम्। प्रोत्सारितं महावेगैः कर्णपाण्डवयोः शरैः (भा॰द्रोण॰१३७.२१)। <strong>प्रोत्सारितम्=दूरमपसारितम्।</strong></li>
</ul>
<h3 id="सथ-1">स्था</h3>
<ul>
<li>स्था (ष्ठा-गतिनिवृत्तौ)।</li>
<li>&lsquo;प्रोत्तिष्ठतस्तत्सहसा शिरोऽगच्छद् धरातलम्&rsquo; (भा॰द्रोण॰१४६.२९)। <strong>नार्थः प्रेण। उत्तिष्ठत इत्यर्थः।</strong></li>
</ul>
<h3 id="ह-4">हा</h3>
<ul>
<li>हा (ओहाङ्-गतौ)।</li>
<li>&lsquo;यह्वासिव प्र वयामुज्जिहानाः&rsquo; (वा॰सं॰१५.२४)।</li>
<li><strong>महान्तः पक्षिणो यथा वृक्षशाखां परित्यज्योर्ध्वङ्गच्छेयुरित्याह। अत्र प्रशब्दो विप्रकर्षं विश्लेषं परित्यागमाह यथा प्रव्रज्येत्यत्र। उच्छन्दश्च ऊर्ध्वभावम्।</strong></li>
</ul>
<h3 id="ह-5">हृ</h3>
<ul>
<li>हृ (हृञ्-हरणे)।</li>
<li>&lsquo;स वराहस्ततो भूत्वा प्रोज्जहार वसुन्धराम्&rsquo; (रा॰२.११०.४)। <strong>उन्निनायेत्यर्थः।</strong></li>
</ul>
<h2 id="परण-परन">प्रणि (प्र+नि)</h2>
<h3 id="गद">गद्</h3>
<ul>
<li>गद् (गद-व्यक्तायां वाचि)।</li>
<li>&lsquo;प्रण्यगादीद् राक्षसेन्द्रम्&rsquo; (भट्टि॰९.९९)। <strong>व्यक्ततरमवोचत् सविस्तरं वा। व्यक्तिर्विस्तृतिर्वा प्रशब्दवाच्यः प्रकर्षः। निशब्दस्तु विशेषं नाह। यथा निगदव्याख्यातः (ग्रन्थः) इत्यत्र। निगद इति पाठमात्रमाचष्टे।</strong></li>
</ul>
<h3 id="द-4">दा</h3>
<ul>
<li>दा (डुदाञ्-दाने, मेङ्-प्रणिदाने)।</li>
<li><strong>&lsquo;प्रणिदानं विनिमयः प्रत्यर्पणं च।</strong></li>
</ul>
<h3 id="ध-3">धा</h3>
<ul>
<li>धा (डुधाञ्-धारणपोषरण्योः)</li>
<li>&lsquo;अमात्येषु च सर्वेषु मित्रेषु विविधेषु च। पुत्रेषु च महाराज प्रणिदध्यात्समाहितः&rsquo; (भा॰शां॰६९.९)। <strong>तत्र चारान्नियुञ्जीतेत्यर्थः।</strong></li>
<li>&lsquo;वैहासिकांस्तद्भक्तान्वा प्रणिदध्यात्&rsquo; (कामसूत्रे)। <strong>प्रणिधीन् कृर्यादित्याह।</strong></li>
<li>&lsquo;एतौ वनमिदं दुर्गं वालिप्रणिहितौ ध्रुवम्&rsquo; (रा॰४.२.६)। <strong>वालिना प्रणिधिरूपेण नियुक्तावित्याह।</strong></li>
<li>&lsquo;यदि मणिस्त्रपुणि प्रणिधीयते&rsquo; (पञ्चत॰१.६५)। <strong>प्रत्युष्यत इत्यर्थः। प्रतिधीयत इति पाठान्तरम्।</strong></li>
<li>&lsquo;नखपदलिपयोऽपि दीपितार्थाः प्रणिदधिरे दयितैरनङ्गलेखाः&rsquo; (शिशु॰७.३९)। <strong>प्रणिदधिरे=विभावयाम्बभूविरे=तर्कयाञ्चक्रिरे।</strong></li>
<li>&lsquo;निर्वणे प्रणिधीयते&rsquo; (पा॰६.२.१७८ सूत्रे वृत्तौ)।</li>
<li>&lsquo;नान्यत्र युद्धाच्छ्रेयोऽस्ति तथात्मा प्रणिधीयताम्&rsquo; (भा॰वि॰४७.१७)। <strong>आत्मा प्रणिधीयतां चित्तं सावधानं क्रियतामित्याह।</strong></li>
<li>&lsquo;वर्तिं प्रणिदध्यात्&rsquo; (=उपरि दध्यात्) (सुश्रुते १.१६.८)।</li>
<li>&lsquo;यथा मां त्वं पुनर्नैवं दुःखेषु प्रणिधास्यसि&rsquo; (भा॰शां॰१७७.३२)। <strong>पातयिष्यसि</strong> ।</li>
<li>&lsquo;किष्किन्धाद्रिगुहां गन्तुं मनः प्रणिदधे द्रुतम्&rsquo; (भट्टि॰६.१४२)। <strong>दधे=दध्रे इत्याह।</strong></li>
<li>&lsquo;बुद्धिः प्राणहिता येन मनश्चानु समाहितम्&rsquo; (रा॰२.२२.१४)। <strong>प्रकर्षेण निहिता प्रणिहिता। बुद्धिः प्रणीता येनेयमिति पाठान्तरम्।</strong></li>
<li>&lsquo;प्रणिहितशिरसं वा कान्तमार्द्रापराधम्&rsquo; (माल॰३.१२)। <strong>प्रणिहितं=भूमौ निहितम्।</strong></li>
<li>&lsquo;भर्तृप्रणिहितेक्षणम्&rsquo; (रघु॰१५.८४)। <strong>भर्तृप्रणिहितनयनमित्याह।</strong></li>
<li>&lsquo;कृष्णप्रणिहितेक्षणाः&rsquo; (हरि॰२.२०.२६)। <strong>उक्तोऽर्थः।</strong></li>
<li>&lsquo;मामाकाशप्रणिहितभुजम् निर्दयाश्लेषहेतोः&rsquo; (मेघ॰१०८)। <strong>प्रणिहितभुजम्=उत्क्षिप्तबाहुम्=ऊर्ध्वीकृतबाहुम्।</strong></li>
<li>&lsquo;प्रणिहितमपि चक्षुर्ग्रस्तमुक्तं हिनस्ति&rsquo; (उत्तर॰५.१३)। <strong>प्रणिहितं=व्यापारितम्।</strong></li>
<li>&lsquo;ततः प्रणिहिताः सर्वा वानर्योऽस्य वशानुगाः। चुक्रुशुः&hellip;&rsquo; (रा॰४.२५.३४)॥ <strong>प्रणिहिताः=प्रकर्षेणैकत्र निहिताः समुदिताः समेताः।</strong></li>
<li>&lsquo;विद्धि प्रणिहितं धर्मे तापसं वनगोचरम्&rsquo; (रा॰२.५०.३०)। <strong>धर्मे पणिहितम्=धर्मे दत्तावधानम्</strong> ।</li>
<li>&lsquo;वेदप्रणिहितो धर्मः&rsquo; (भा॰पु॰६.१.४०)। <strong>वेदविहित इत्याह। अपूर्वश्चोपसर्गयोगः।</strong></li>
<li>&lsquo;कीर्तिमन्तः प्रणिहिताः&rsquo; (रा॰१.७.६)। <strong>राजकृत्येषु सावधाना इति कतकः।</strong></li>
<li>&lsquo;ऋजुः प्रणिहितः&rsquo; (भा॰शां॰९.१९)। <strong>प्रणिहितोऽन्तर्मुख इति नीलकण्ठः।</strong> पिता श्रेष्ठः। '</li>
<li>सुहृद्यश्च सम्यक् प्रणिहितात्मवान्&rsquo; (भा॰उ॰५४.४)। <strong>प्रणिहितात्मवान्=समाहितमनाः, सावधानचित्तः।</strong></li>
<li>&lsquo;सम्यक् प्रणिहितं चार्थं पृष्टः सन्नाभिनन्दति&rsquo; (मनु॰८.५४)। <strong>प्रणिहितं प्रणिधिभिरुपलब्धमित्यर्थः। प्रतिज्ञातम् अभ्युपगतमिति कुल्लूकः। विभावितमुपन्यस्तं वेति मोनियर्।</strong></li>
<li>&lsquo;धार्तराष्ट्रस्य शिबिरे मया प्रणिहिताश्चराः&rsquo; (भा॰द्रोण॰७५.४)। <strong>गूढं स्थापिता इत्यर्थः।</strong></li>
<li>&lsquo;तिर्यक् प्रणिहिते शस्त्रे&rsquo; (सुश्रुते १.९५.१६)। <strong>प्रणिहिते व्यापारिते।</strong></li>
<li>&lsquo;यद्दोःषु मा प्रणिहितम्&rsquo; (भा॰पु॰१.१५.१६) <strong>निहितम्=स्थपितम्)। इह प्रशब्दः प्रकर्षस्य द्योतकः। निर्धात्वर्थानुवादी। सुगोपायितमित्यर्थः।</strong></li>
<li>&lsquo;आवर्तयन्ति भूतानि सम्यक् प्रणिहिता च वाक्&rsquo; (भा॰उ॰३८.३६)। <strong>प्रणिहिता=प्रयुक्ता।</strong></li>
<li>ये तत्र नोपसर्पेयुर्मूलप्रणिहिताश्च ये&rsquo; (मनु॰९.२६९)। <strong>मूले राजनियुक्तपुराणचौरवर्गे प्रणिहिताः सावधानभूता इति कुल्लूकः।</strong></li>
<li>&lsquo;त्वां वयं तात संयुगे प्रणिधायानुयास्यामो रक्षन्तः सर्वतोमुखाः&rsquo; (भा॰द्रोण॰३५.२१)। <strong>प्रणिधाय=पुरस्कृत्य, मूर्ध्नि स्थापयित्वा।</strong></li>
<li>&lsquo;(ध्वजम्) प्रणिधाय शमीमूले&rsquo; (भा॰वि॰४६.२)। <strong>सर्वप्रथमं निधायेति विवक्षति।</strong></li>
<li>&lsquo;तस्मात्प्रणम्य प्रणिधाय कायम् प्रसादये त्वामहमीशमीड्यम्&rsquo; (गीता ११.४४)। <strong>प्रणिपात्येत्यर्थः। इह प्रशब्दः प्रकृष्टं प्रततमाह, निशब्दश्च नीचैस्त्वम्। प्रततं यथा स्यात्तथा नीचैर्देहं पातयित्वेत्याह।</strong>  <strong>निशब्दस्य नीचैस्त्ववाचित्वे यास्कीयं</strong></li>
<li>&lsquo;नरकं न्यरकं नीचैर्गमनम् इति&rsquo; (नि॰१.११.१) वचः प्रमाणम्।</li>
<li>&lsquo;स चापि सम्यक् प्रणिधाय शिक्षाम्&rsquo; (भा॰वन॰१८३.३०)। <strong>इह प्रणिधानं परत्र निधानं सङ्क्रमणं प्रदानमुच्यते तेन प्रणिधायेति दत्त्वेत्याह।</strong></li>
<li>&lsquo;तस्मान्नित्यं परीक्षेत पुरुषान् प्रणिधाय वै&rsquo; (भा॰अनु॰३७.७)। <strong>प्रणिधाय=विचिन्त्य, साधु चिन्तयित्वा।</strong></li>
<li>&lsquo;प्रणिधायेन्द्रियग्रामं भर्तृलोकपरायणे&rsquo; (भा॰आदि॰११९.२९)। <strong>प्रणिधाय=नियम्य।</strong></li>
<li>&lsquo;विकृष्य चापं प्रणिधाय सायकम्&rsquo; (रा॰३.५९.२६)। <strong>प्रणिधाय=सन्धाय।</strong></li>
<li>&lsquo;प्रणिधाय हि चारेण ततो भावः परीक्ष्यताम्&rsquo; (रा॰५.९०.१५)। <strong>प्रणिधाय=गुप्तं विज्ञायेत्यर्थः।</strong></li>
<li>&lsquo;चारश्च विविधोपायः प्रणिधेयः पृथग्विधः&rsquo; (भा॰शां॰५९.३४)। <strong>प्रणिधेयः=नियोज्यः।</strong></li>
<li>&lsquo;सोऽपश्यत् प्रणिधानेन सन्ततेः स्तम्भवारणम्&rsquo; (रघु॰१.७४)। <strong>प्रणिधानेन=समाधिना।</strong></li>
<li>&lsquo;तपःस्वाध्यायेश्वरप्रणिधानानि क्रियायोगः&rsquo; (योग॰२.१)।</li>
<li>&lsquo;जानामि प्रणिधानं ते बाल्यात् प्रभृति नन्दिनि। ब्राह्मणेष्विह सर्वेषु गुरुबन्धुषु चैव ह&rsquo; (भा॰वन॰३०३.१९)। <strong>प्रणिधानम्=प्रश्रिता वृत्तिः, सादरो व्यवहारः, आस्था।</strong></li>
<li>&lsquo;प्रणिधानेन धैर्येण रूपेण वयसा च मे। मनः प्रविष्टो देवर्षे गुणकेश्याः पतिर्वरः&rsquo; (भा॰उ॰१०३.२१)॥ <strong>प्रणिधानेन=अवधानेन।</strong></li>
<li>&lsquo;स्वशरीरं ततो मुमुक्षुर्नियतमिति प्रणिधिमुपबृंहयामास&rsquo; (अवदा॰जा॰३०)। <strong>प्रणिधिः सङ्कल्पोऽध्यवसाय इत्यर्थो भाति।</strong></li>
</ul>
<h3 id="पत-1">पत्</h3>
<ul>
<li>पत् (पत्लृ-गतौ)।</li>
<li>&lsquo;कथं प्रणिपतेच्चायमिह कृत्वा पणं परम्&rsquo; (भा॰उ॰३.८)। <strong>प्रणिपतेत्=नमेत्। शरणं यायादित्यर्थः।</strong></li>
<li>&lsquo;गुरुं च प्रणिपत्य मूर्ध्ना&rsquo; (भा॰वि॰६६.२६)। <strong>प्रणिपत्य=प्रणम्य=नमस्कृत्वा। नमसो गतिसञ्ज्ञाविकल्पः।</strong></li>
<li>&lsquo;पादयोः&rsquo; (रघु॰८.१२)। <strong>पादावुपसङ्गृह्येत्यर्थः।</strong></li>
<li>&lsquo;श्वश्रूश्वशुरयोः पादौ प्रणिपत्य&rsquo; (मार्क॰२२.१०४)। <strong>नमस्कृत्येत्यर्थः।</strong></li>
<li>&lsquo;वागीशं वाग्भिरर्थ्याभिः प्रणिपत्योपतस्थिरे&rsquo; (कु॰२.३)।</li>
<li>&lsquo;प्रणिपत्यासुरास्तस्मै शमयित्रे सुरद्विषाम्&rsquo; (रघु॰१०.१५)। <strong>उक्तोऽर्थः। केवलं विभक्तिवैचित्र्यार्थमुदाहृतयः।</strong></li>
<li>&lsquo;प्रणिपातप्रतीकारः संरम्भो हि महात्मनाम् (रघु॰४.६४)।</li>
</ul>
<h3 id="पद-1">पद्</h3>
<ul>
<li>पद् (पद-गतौ)।</li>
</ul>
<p>&lsquo;प्रविश्य तदा भीष्मं शिरोभिः प्रणिपेदिरे&rsquo; (भा॰१०७.५७)। <strong>प्रणिपेतुरित्यर्थः। पतिपदी समानार्थौ। समानौ चेहोपसर्गौ, तेन समाना नमस्कारार्थता तयोः। वाचि स्वतन्त्राश्च महर्षय इत्यपि।</strong></p>
<h2 id="परव-परव">प्रवि (प्र+वि)</h2>
<h3 id="कस">कस्</h3>
<ul>
<li>कस् (कस-गतौ)।</li>
<li>&lsquo;प्रविकसति चिराय द्योतिताशेषलोके दशशतकरमूर्तौ&rsquo; (शिशु॰११.६३)। <strong>प्रविकसति प्रोन्मिषति सति।</strong></li>
</ul>
<h3 id="गह-1">गाह्</h3>
<ul>
<li>गाह् (गाहू-विलोडने)।</li>
<li>&lsquo;प्रविगाह्योदकं तीर्णं वनानि फलवन्ति च&rsquo; (रा॰६.१६.२)। <strong>प्रशब्देन नार्थः। विगाह्येत्यवगाह्येति वाह। समाने विगाहनावगाहने।</strong></li>
<li>&lsquo;बहूंश्च दीर्घान् प्रविकीर्य मूर्धजान्&rsquo; (भा॰वि॰११.२)। <strong>शिरोरुहानुन्मुक्तबन्धनान् कृत्वेत्याह।</strong></li>
<li>&lsquo;विषं शरीरे प्रविकीर्णमात्रम्&rsquo; (सुश्रुते २.२९५.१)। <strong>प्रविकीर्णम्=विसृप्तम्।</strong></li>
</ul>
<h3 id="चल-1">चल्</h3>
<ul>
<li>चल् (चल-कम्पने)।</li>
<li>&lsquo;यश्च धर्मात् प्रविचलेल्लोके कश्चन मानवः&rsquo; (भा॰शां॰५९.१०५)। <strong>प्रविचलेत्=भ्रंशेत=प्रच्यवेत।</strong></li>
<li>&lsquo;न्याय्यात्पथः प्रविचलन्ति पदं न धीराः&rsquo; (भर्तृ॰१.८४)। <strong>न्यायमार्गं पदमेकमपि यावन्नोच्चरन्त इत्याह। प्रवी समुदितौ विप्रकर्षमाहतुः।</strong></li>
</ul>
<h3 id="द-5">दृ</h3>
<ul>
<li>दृ (दृ-अवदारणे)।</li>
<li><strong>युद्धमायोधनं जन्यं प्रधनं प्रविदारणम् (अमरः)।</strong></li>
</ul>
<h3 id="दर-2">द्रु</h3>
<ul>
<li>द्रु (द्रु-गतौ)।</li>
<li>&lsquo;रथाः सर्वे कस्माच्चैते प्रविद्रुताः&rsquo; (भा॰द्रोण॰१२२.२)। <strong>विद्रुता भग्नाः पलायिताः। प्रविद्रुता इति परस्परं विश्लिष्य पलायिता इत्यर्थमाचष्टे। प्रशब्दः प्रविश्लेषं पार्थक्यमाह।</strong></li>
</ul>
<h3 id="ध-4">धा</h3>
<ul>
<li>धा (डुधाञ्-धारणपोषणयोः)।</li>
<li>&lsquo;रन्ध्रं हि तद्विप्रकृता महत्त्वं नयन्ति तस्मात् प्रविधाय यायात्&rsquo; (का॰नी॰सा॰१६.१५)। <strong>प्रविधाय=प्रतिकृत्य। प्रत्यर्थे प्रशब्दः।</strong></li>
<li>&lsquo;प्रविधाय च तद्वर्तीं योजयेच्चाञ्जने भिषक्&rsquo; (सुश्रुते २.३४७.७)। <strong>प्रविधाय=विभज्य।</strong></li>
<li>&lsquo;ततस्तां लक्ष्मीं प्रविधाय प्रदोषे स्वगृहं निनाय&rsquo; (शुक॰)।</li>
<li>&lsquo;अनागतविधानं च तस्यार्थे प्रविधीयताम्&rsquo; (रा॰४.१४.२९)। <strong>प्रविधीयतां चिन्त्यतामित्याह।</strong></li>
</ul>
<h3 id="धवस-1">ध्वंस्</h3>
<ul>
<li>ध्वंस् (ध्वंसु-अवस्रंसने, गतौ च)।</li>
<li>&lsquo;प्रविध्वस्तशरासनौ&rsquo; (रा॰६.२२.२६)।</li>
<li>&lsquo;वातप्रविध्वस्ततरङ्गसङ्कुलो यथार्णवः&rsquo; (हरि॰२.१२४.५५)। <strong>वातेन वात्यया प्रविध्वस्ता विक्षिप्तास्तरङ्गा वीचयः। प्रवी विशेषणे। वातप्रवृद्धस्तु तरङ्गसङ्कुल इति पाठान्तरम्।</strong></li>
</ul>
<h3 id="य-1">यु</h3>
<ul>
<li>यु (यु-मिश्रणामिश्रणयोः)।</li>
<li>&lsquo;यमुना प्रयुवती गच्छतीति वा प्रवियुतं गच्छतीति वा&rsquo; (नि॰९.२६.१)। <strong>प्रयुवती प्रकर्षेण स्वान्युदकान्याभिर्नदीभिर्मिश्रयन्ती। प्रवियुतं स्तिमितं यथा स्यात्तरङ्गस्तथेत्यर्थ इति दुर्गः।</strong></li>
</ul>
<h3 id="रम-1">रम्</h3>
<ul>
<li>रम् (रमु-क्रीडायाम्)।</li>
<li>&lsquo;ततोऽग्रहारहरणादेव प्रविरतोऽभवद्&rsquo; (राजत॰४.६३८)। <strong>प्रविरतः=विरतः=उपरतः। विशब्दो धात्वर्थं विपरीतयति। रमिश्चेष्टामाह विरमिस्तु चेष्टाविरामम्।</strong></li>
</ul>
<h3 id="वच-2">विच्</h3>
<ul>
<li>विच् (विचिर्-पृथग्भावे)।</li>
<li>&lsquo;प्रविविक्तां ततः कक्ष्यामाससाद पुराणवित्&rsquo; (रा॰२.१६.१)। <strong>प्रविविक्ताम्=जनासम्बाधाम्। जनसम्मर्दरहिताम्। जनौधेन विविक्तां परित्यक्ताम्।</strong></li>
</ul>
<h3 id="शलष">श्लिष्</h3>
<ul>
<li>श्लिष् (श्लिष-आलिङ्गने)</li>
<li>विधुरं तु प्रविश्लेष इत्यमरः। <strong>व्यतिरिक्तोऽत्र प्रशब्दः।</strong></li>
</ul>
<h2 id="परवय-परवआङ">प्रव्या (प्र+वि+आङ्)</h2>
<h3 id="ह-6">हृ</h3>
<ul>
<li>हृ (हृञ्-हरणे)।</li>
<li>&lsquo;निःश्वसन्तं यथा नागं प्रव्याहाराय भारत&rsquo; (भा॰शां॰२२४.१)। <strong>प्रव्याहाराय=प्रकृष्टोक्तये।</strong></li>
</ul>
<h2 id="परसम-परसम">प्रसम् (प्र+सम्)</h2>
<h3 id="ईकष-1">ईक्ष्</h3>
<ul>
<li>ईक्ष् (ईक्ष दर्शने)।</li>
<li>&lsquo;समुत्पत्तिं च मांसस्य वधबन्धौ च देहिनाम्। प्रसमीक्ष्य&hellip;&rsquo; (मनु॰५.४९)। <strong>सुनिपुणं चिन्तयित्वेत्याह। प्रसमयोरन्यतरः शक्यस्त्यक्तुम्।</strong></li>
</ul>
<h3 id="खय-1">ख्या</h3>
<ul>
<li>ख्या (ख्या-प्रकथने)।</li>
<li>&lsquo;परिपृष्टिका वैघसिकाः प्रसङ्ख्यानास्तथैव च&rsquo; (भा॰आश्व॰९२.७)। <strong>प्रसङ्ख्यानास्तत्कालमात्रसङ्ग्रहाः।</strong></li>
<li>&lsquo;हरः प्रसङ्ख्यानपरो बभूव&rsquo; (कु॰३.४०)। <strong>प्रसङ्ख्यानपरः=आत्मानुसन्धानपरः। ध्याने जपे प्रसङ्ख्यानं नित्यानित्यविचारणे इति शाश्वतः।</strong> &lsquo;गुणानेतान् प्रसङ्ख्याय&rsquo; (भा॰शां॰१००.२५)। <strong>प्रसङ्ख्याय=सम्यग्विचार्य।</strong></li>
<li>&lsquo;यो न याति प्रसङ्ख्यानमस्पष्टो भूमिवर्धनः&rsquo; (भा॰वन॰३५.७)। <strong>प्रसङ्ख्यानं प्रकृष्टां कीर्तिम्। गुणिगणगणनागोचरो न भवतीति धात्वर्थस्य सन्निकृष्टोऽर्थः। अस्पष्टः=अविदितः। भूमिवर्धनः=भूमेर्हिंसको भारभूतत्वात्।</strong></li>
</ul>
<h3 id="चकष-1">चक्ष्</h3>
<ul>
<li>चक्ष् (चक्षिङ्-व्यक्तायां वाचि)।</li>
<li>&lsquo;पृष्ठस्थानि सर्वाण्येव प्रसञ्चक्षीत&rsquo; (लाट्य॰श्रौ॰२.९.७)। <strong>कार्त्स्न्येन गणयेदित्याह।</strong></li>
</ul>
<h2 id="पर-2">परा</h2>
<h3 id="अञच-1">अञ्च्</h3>
<ul>
<li>अञ्च् (अञ्चु-गतिपूजनयोः)।</li>
<li>&lsquo;विदुषां वदनाद्वाचः सहसा यान्ति नो बहिः। याताश्चेन्न पराञ्चन्ति द्विरदानां रदा इव&rsquo; (भामिनी॰१.६३)। <strong>पराञ्चन्ति=प्रत्यागच्छन्ति=प्रतिनिवर्तन्ते=परापतन्ति।</strong></li>
<li>&lsquo;पराञ्चि खानि व्यतृणत्स्वयम्भूः&rsquo; (कठ॰उ॰२.१.१)। <strong>पराञ्चि=बहिर्मुखानि।</strong></li>
<li>&lsquo;पराचः कामाननुयन्ति बालाः&rsquo; (कठ॰उ॰२.१.२)। <strong>पराचो बाह्यान्। पराङ्मुखः पराचीन इत्यमरः।</strong></li>
</ul>
<h3 id="अय">अय्</h3>
<ul>
<li>अय् (अय-गतौ)।</li>
<li>&lsquo;ईर्ष्या जेया ततो रागः स्वयमाशाः पलायते&rsquo; (राजत॰३.५२१)। <strong>अत्र पलायतिः सकर्मकः, आशा इति च कर्म। आशाः=दिशः।</strong></li>
</ul>
<h3 id="अस-2">अस्</h3>
<ul>
<li>अस् (असु-क्षेपे)।</li>
<li>&lsquo;परा मार्तण्डमास्यत्&rsquo; (ऋ॰१०.७२.८)। <strong>पुत्रं सूर्यं परास्यदित्याह।</strong></li>
<li>&lsquo;तस्मात् स्त्रियं जातां परास्यन्ति न पुमांसम्&rsquo; (मै॰सं॰४.६.४, नि॰३.४)। <strong>अवज्ञाय स्वतां विहाय प्रक्षिपन्ति परावपन्ति अपविध्यन्ति। परस्मै प्रयच्छन्तीति तु दुर्गः। तन्न। प्रदानं तु स्त्रीपुंसयोः साधारणमिति पुं-दाननिषेधोऽपार्थकः स्यात्।</strong></li>
<li>&lsquo;ममच्चन त्वा युवतिः परास&rsquo; (ऋ॰४.१८.८)। <strong>उक्तोऽर्थः।</strong></li>
<li>&lsquo;एतेन अनलङ्कृती पुनः क्वापीति यदुक्तं तदपि परास्तम्&rsquo; (सा॰द॰१)। <strong>परास्तम्=निराकृतम्=प्रत्युक्तम्।</strong></li>
<li>&lsquo;परास्तवसुधा सुधाऽधिवसति (कि॰५.२७)। <strong>परास्तवसुधा=त्यक्तवसुन्धरा। त्यक्तान्यभूभागा सुधाऽत्रैवाद्रौ वसतीति तात्पर्यम्।</strong></li>
</ul>
<h3 id="इ-1">इ</h3>
<ul>
<li>इ (इण्-गतौ)।</li>
<li>&lsquo;परा च यन्ति पुनरा च यन्ति भद्रा नाम वहमाना उषासः&rsquo; (ऋ॰१.१२३.१२)।</li>
<li>&lsquo;परा मे यन्ति धीतयः&rsquo; (ऋ॰१.१५.१६)। <strong>उभयत्र पराशब्दो वैदूर्यमाह। परायन्ति=अपगच्छन्ति=अपसरन्ति।</strong></li>
<li>कं स्विदर्धं परागात् (ऋ॰१.१६४.१७)।</li>
<li>&lsquo;तिष्ठा सु कं मघवन् मा परागाः&rsquo; (ऋ॰३.५३.२)। <strong>इतो मत्तो दूरं मा यासीरित्याह।</strong></li>
<li>&lsquo;चलं यथा दृष्टिपथं परैति&rsquo; (भा॰शां॰२०२.२३)। <strong>परैति=प्राप्नोति।</strong></li>
<li>&lsquo;का न सम्पदो या न विपत्परैति&rsquo; (अव॰जा॰३२.१४)। <strong>या इति द्वि॰बहु॰। परैति=प्राप्नोति=आसादयति।</strong></li>
<li>&lsquo;परैति कार्श्यं यशसा समं वपुः&rsquo; (कि॰१.२९)। <strong>उक्तोऽर्थः।</strong></li>
<li>&lsquo;नैव श्रेयो धृतराष्ट्रः परैति&rsquo; (भा॰वन॰५.१६)।</li>
<li>&lsquo;एहि क्षत्तर्द्रौपदीमानयस्व। सम्मार्जतां वेश्म परैतु शीघ्रम्&rsquo; (भा॰सभा॰६६.१)। <strong>परैतु पराकृता धिक्कृता ऐत्वित्यर्थ इति नीलकण्ठः।</strong></li>
<li>&lsquo;परैतु मृत्युरमृतं न ऐतु&rsquo; (अथर्व॰१८.३.६२)। <strong>परैतु=अपयातु।</strong></li>
<li>&lsquo;न वाऽप्यहं लिप्समानः परैमि&rsquo; (भा॰शां॰२९९.१९)। <strong>विचलामि, व्यतियामीत्याह। धर्मादिति शेषः।</strong></li>
<li>&lsquo;परेह्येनं जवेन भूतये&rsquo; (भा॰वन॰२७०.८)। <strong>शरणं प्रपद्यस्वेत्याह।</strong> परेहि सौम्य!</li>
<li>&lsquo;ग्लावं मैत्रेयमुपसीद&rsquo; (गो॰ब्रा॰पू॰१.३१)।</li>
<li>&lsquo;तस्माद् गुणानेव परैमि तीर्थम्&rsquo; (बुद्ध॰७.३१)। <strong>परैमि=अवैमि।</strong></li>
<li>&lsquo;मृतः श्रूयेत यो जीवः परेयुः पशवो यदा&rsquo; (भा॰वन॰२२१.२८)। <strong>परेयुः=परेताः स्युः, म्रियेरन्।</strong></li>
<li>&lsquo;अथ श्वोभूते पुरोहितस्य गृहान् परेत्य बार्हस्पत्यं चरुं निर्वपति&rsquo; (श॰ब्रा॰५.३.१.२)। <strong>परेत्य=प्राप्य=आसाद्य=उपगम्य।</strong></li>
<li>&lsquo;परायद्भ्योऽवहीये सखिभ्यः&rsquo; (ऋ॰१०.३४.५)। <strong>परायद्भ्यः=अग्रे गच्छद्भ्यः।</strong></li>
<li>&lsquo;परायतो निवर्तनमायतः प्रतिनन्दनम्&rsquo; (अथर्व॰७.३९.१)। <strong>परायतः पराङ्मुखं गच्छतः।</strong></li>
<li>&lsquo;य उदानट् परायणं य उदानण्न्यायनम्&rsquo; (अथर्व॰६.७७.२)। <strong>परायणम्=पराङ्मुखगमनम्।</strong></li>
<li>&lsquo;मधुमन्मे परायणं मधुमत्पुनरायनम्&rsquo; (ऋ॰१०.२४.६)। <strong>परायणम्=दूरगमनम्।</strong></li>
<li>&lsquo;परेयिवांसं प्रवतो महीरनु&rsquo; (ऋ॰१०.१४.१)। <strong>इतः प्रयान्तं म्रियमाणमित्याह।</strong></li>
</ul>
<h3 id="क-2">कृ</h3>
<ul>
<li>कृ (डुकृञ्-करणे)।</li>
<li>&lsquo;ता हनूमान् पराकुर्वन्&rsquo; (भट्टि॰८.५०)। <strong>तासां दर्शनं परिहरन्नित्याह। पराशब्दः पर्यर्थे वर्जने वर्तते।</strong></li>
</ul>
<h3 id="कष-2">कृष्</h3>
<ul>
<li>कृष् (कृष-विलेखने)।</li>
<li>&lsquo;स तां पराकृष्य सभासमीपमानीय&rsquo; (भा॰सभा॰६७.३१)। <strong>अग्रतो बलात्कृष्ट्वेत्याह।</strong></li>
<li>&lsquo;ब्राह्मणा यं प्रशंसन्ति पुरुषः स प्रवर्धते। ब्राह्मणैर्यः पराकृष्टः पराभूयात् क्षणाद्धि सः&rsquo; (भा॰अनु॰३३.२०)॥ <strong>अवकृष्टो न्यक्कृतोऽवहेलित इति पराकृष्ट इहोक्तः।</strong></li>
</ul>
<h3 id="क-3">कॄ</h3>
<ul>
<li>कॄ (कॄ-विक्षेपे)।</li>
<li>&lsquo;राज्यमक्षैः पराकीर्य न श्रूयन्ते कथञ्चन&rsquo; (भा॰वि॰४४.३)। <strong>पराकीर्य=अपविध्य=परोप्य=हारयित्वा। स्थानेऽक्षैः करणैः साहचर्येण पराकिरतेः प्रयोगो वश्यवाचः कवेः।</strong></li>
</ul>
<h3 id="करम-1">क्रम्</h3>
<ul>
<li>क्रम् (क्रमु-पादविक्षेपे)।</li>
<li>&lsquo;प्रहाणस्तिष्ठन्दण्डे पराक्रम्य&rsquo; (शां॰श्रौ॰४.१६.४)।</li>
<li>&lsquo;देवा देवेषु पराक्रमध्वम्, प्रथमा द्वितीयेषु पराक्रमध्वम्&rsquo; (शां॰श्रौ॰४.१०.१-२)।</li>
<li>(राजा) &lsquo;बकवच्चिन्तयेदर्थान् सिंहवच्च पराक्रमेत्&rsquo; (मनु॰७.१०६)। <strong>विक्रान्तवदाचरेदित्यर्थः।</strong></li>
<li>&lsquo;गाण्डीवमुक्ता हि यथा पुरा मे पराक्रमन्ते न शराः किराते&rsquo; (कि॰१६.१८)। <strong>अप्रतिबन्धेन न पतन्तीत्यर्थः।</strong></li>
<li>&lsquo;स्वर्गं गन्तुं पराक्रान्तः स्वेन वीर्येण भारत&rsquo; (भा॰आदि॰१२०.२)। <strong>पराक्रान्त उत्साहवान्।</strong></li>
<li>&lsquo;रामस्यार्थे पराक्रान्ता वानरास्त्यक्तजीविनः&rsquo; (रा॰६.७५.५५)।</li>
<li>&lsquo;पानीयार्थे पराक्रान्ता यत्र ते भ्रातरो हताः&rsquo; (भा॰वन॰१७.९१)। <strong>उक्तोऽर्थः</strong> ।</li>
<li>&lsquo;सैन्धवं त्वभिसम्प्रेक्ष्य पराक्रान्तं पलायने&rsquo; (भा॰वन॰२७१.५७)। <strong>पलायने रणाद् द्रुतौ व्यवसितमित्याह।</strong></li>
<li>&lsquo;ब्रह्मवादौ पराक्रान्तः शत्रुभिर्युधि दुर्जयः&rsquo; (हरि॰१.२६.२)। <strong>पराक्रान्तः=उत्साहसम्पन्नः</strong> ।</li>
<li>&lsquo;पराक्रान्तस्य समरे विरथस्य पलायतः&rsquo; (हरि॰२.४३.२४)। <strong>शत्रुणा वशीकृतस्येति नीलकण्ठः।</strong></li>
<li>&lsquo;यत्र तपः पराक्रम्य व्रतं धारयत्युत्तरम्&rsquo; (अथर्व॰१०.७.११)। <strong>पराक्रम्य=सोत्साहं प्रक्रम्य।</strong></li>
</ul>
<h3 id="कषप-1">क्षिप्</h3>
<ul>
<li>क्षिप् (क्षिप-प्रेरणे)।</li>
<li>&lsquo;पराक्षिप्तस्वलोकत्रयः&rsquo; (भा॰पु॰५.२४.१८)। <strong>पराक्षिप्तम्=प्राक्षिप्तम्=आच्छिन्नम्=हृतम्। आङोऽर्थे पराशब्दप्रयोगः साहसम्।</strong></li>
<li>&lsquo;औदार्येण पराक्षिप्तमनाः&rsquo; (भा॰पु॰५.२.८)। <strong>हृतमना इत्यर्थः।</strong></li>
</ul>
<h3 id="खय-2">ख्या</h3>
<ul>
<li>ख्या (ख्या-प्रकथने)।</li>
<li>&lsquo;स यथा नद्यै पारं परापश्येदेवं स्वस्यायुषः पारं पराचख्यौ&rsquo; (श॰ब्रा॰११.१.६.६)। <strong>पराचख्यौ दूराद् ददर्श।</strong></li>
</ul>
<h3 id="गम-1">गम्</h3>
<ul>
<li>गम् (गम्लृ-गतौ)।</li>
<li>&lsquo;यद्वो मनः परागतं यद्बद्धमिह वेह वा&rsquo; (अथर्व॰७.१२.४)। <strong>परागतं दूरं गतम् (अशक्यानुसारम्)।</strong></li>
<li>&lsquo;विद्यया तदारोहन्ति यत्र कामाः परागताः&rsquo; (श॰ब्रा॰१०.५.४.१६)। <strong>परागताः=निवृत्ता भवन्ति।</strong></li>
<li>&lsquo;ये ते पूर्वे परागता अपरे पितरश्च ये&rsquo; (अथर्व॰१८.३.७२)। <strong>परागताः=इतः प्रयाताः परेता मताः।</strong></li>
<li>&lsquo;तदयं परागत एवास्मि&rsquo; (उत्तर॰५)। <strong>परापतितः प्रत्यागत इत्याह।</strong></li>
<li>&lsquo;विश्विलोऽपि मुहूर्तेन वाराणस्याः परागतः&rsquo; (बृ॰श्लो॰सं॰५.२५८)। <strong>उक्तोऽर्थः।</strong></li>
<li>&lsquo;स्फुटपरागपरागतपङ्कजम्&rsquo; (शिशु॰६.२)। <strong>परागतम्=परिगतम्। स्फुटैः परागै रजोभिः परागतानि व्याप्तानि पङ्कजानि यस्मिंस्तं सुरभिं वसन्तम् (आलोकयत) इति मल्लिनाथः। पर्यर्थे सर्वतोभावे पराशब्दस्य प्रयोगो निरङ्कुशत्वमेव कवीनां निदर्शयति। हन्त महाकवयो पीत्थङ्कारं वाचमाकुलयन्ति।</strong></li>
</ul>
<h3 id="चर-1">चर्</h3>
<ul>
<li>चर (चर-गतिभक्षणयोः)।</li>
<li>&lsquo;आ च परा च चरति प्रजानन्&rsquo; (ऋ॰१०.१७.६)। <strong>प्रचरति=प्रतिकूलं चरति इति सायणः।</strong></li>
<li>अथर्वणि (७.१०.१) <strong>अप्येषर्गाम्नायते तत्र पराचरति परागच्छतीति सः।</strong></li>
</ul>
<h3 id="ज-1">जि</h3>
<ul>
<li>जि (जि-जये, जि/ज्रि-अभिभवे)।</li>
<li>&lsquo;अहमिन्द्रो न पराजिग्य इद् धनम्&rsquo; (ऋ॰१०.४.८५)। <strong>अहारयमित्यर्थः। पराभावयमिति तु सायणः।</strong></li>
<li>&lsquo;उभा जिग्यथुर्न पराजयेथे&rsquo; (अथर्व॰७.४५.१)। <strong>अकर्मकोऽत्र पराजयतिः।</strong></li>
<li>&lsquo;परा भागमोषधीनां जयन्ताम्&rsquo; (अथर्व॰८.३.१६)। <strong>भागं पराजयन्ताम्=स्वं भागं हारयन्ताम्=स्वस्मादंशान्निर्भज्यन्ताम्।</strong></li>
<li>&lsquo;इन्द्रो जयाति न पराजयातै&rsquo; (अथर्व॰६.९८.१)। <strong>पराजयं न लभत इत्यर्थः। अभिभवतीन्द्रो नेन्द्रोऽभिभूयत इत्याह।</strong></li>
<li>&lsquo;गच्छ त्वं कितवं गत्वा सभायां पृच्छ सूतज। किं नु पूर्वं पराजैषीरात्मानमथवा नु माम्&rsquo; (भा॰सभा॰६७.७)॥ <strong>पराजिरत्र सकर्मकः।</strong></li>
<li>&lsquo;ते (देवाः) ततः (आग्नीध्रीयात्) न पराजयन्त&rsquo; (ऐ॰ब्रा॰१०.४)। <strong>पराजयन्त=प्राच्यवन्त। पराजय इह प्रच्युतिः।</strong></li>
<li>&lsquo;अध्ययनात्पराजयते&rsquo; (पा॰१.४.२६ सूत्रे वृत्तौ)। <strong>अध्येतुं ग्लायतीत्यर्थः।</strong></li>
<li>&lsquo;ते देवाः सङ्घातं सङ्घातं पराजयन्त&rsquo; (गो॰ब्रा॰उ॰२.१७)।</li>
<li>&lsquo;जिष्णुर्हापराजिष्णुर्भवति&rsquo; (श॰ब्रा॰१४.५.१.६)। <strong>इहोभयत्र पराजिरकर्मकः। न्यग्भवनमाचष्टे।</strong></li>
<li>&lsquo;पेतुरार्ता वेपमाना गावो वर्षपराजिताः&rsquo; (हरि॰२.१९.२४)। <strong>वर्षपराजिता वृष्ट्यभिभूताः। वर्षणेनोद्वेजिताः।</strong></li>
</ul>
<h3 id="ड-1">डी</h3>
<ul>
<li>डी (डीङ्-विहायसा गतौ)।</li>
</ul>
<p>&lsquo;पश्चाद् गतिः पराडीनम्&rsquo; (भा॰कर्ण॰४१.२७)।</p>
<h3 id="तरस-1">त्रस्</h3>
<ul>
<li>त्रस् (त्रसी-उद्वेगे)। &lsquo;परामित्रान् दुन्दुभिना सर्वे देवा अत्रितसन्&rsquo; (अथर्व॰५.२१.७)। <strong>भीषयित्वाऽद्रावयन्नित्यर्थः।</strong></li>
</ul>
<h3 id="द-6">दा</h3>
<ul>
<li>दा (डुदाञ्-दाने)।</li>
<li>&lsquo;मा दत्वते दशते मादते नो मा रीषते सहसावन् परादाः&rsquo; (ऋ॰१.८९.५)। <strong>मा परादाः=माऽर्पिपः। मा रीरध इति तात्पर्यार्थः।</strong> &lsquo;महे च न त्वामद्रिवः परा शुल्काय देयाम्&rsquo; (ऋ॰८.१.५)। <strong>महार्घेणापि त्वां न विनिमयेयेत्याह।</strong></li>
<li>&lsquo;मा नो मघेव निष्पपी परा दाः&rsquo; (ऋ॰१.१०४.५)। <strong>निष्पपी स्त्रीकामो भवति विनिर्गतसपः। स यथा धनानि विनाशयति मा नस्त्वं तथा परादाः (विनीनशः) इति निरुक्ते (५.१६) यास्कः।</strong></li>
<li>&lsquo;यद्दत्तं यत्परादानं यत्पूर्वं याश्च दक्षिणाः&rsquo; (वा॰सं॰१८.६४)। <strong>परादानं दीनान्धकृपणेभ्यो दयया दानम् इत्युवटः।</strong></li>
<li>&lsquo;ब्रह्म तं परादात्। योऽन्यत्रात्मनो ब्रह्म वेद&rsquo; (श॰ब्रा॰१४.५.४.६)। <strong>परादात्=निराकार्षीत्=अत्याक्षीत्।</strong></li>
<li>&lsquo;मा नो वधीरिन्द्र मा परादाः&rsquo; (ऋ॰१.१०४.८)। <strong>उक्तोऽर्थः।</strong></li>
<li>&lsquo;मा नो अग्नेऽवीरते परादाः&rsquo; (ऋ॰७.१.१९)।</li>
<li>&lsquo;स सृञ्जयाय तुर्वशं परादात्&rsquo; (ऋ०६.२७.७)। <strong>आर्पिपत्, तद्वशेऽकरोत्।</strong></li>
<li>&lsquo;मा परादा नो दुराध्ये मर्ताय&rsquo; (ऋ॰८.६०.७)।</li>
<li>&lsquo;न गा इन्द्रस्तस्य पराददाति&rsquo; (ऋ॰१०.१६०.३)। <strong>न परास्यति, तन्नाशं नाभ्यनुजानातीत्यर्थः।</strong></li>
<li>&lsquo;परैणान् देवः सविता ददातु&rsquo; (अथर्व॰८.३.१६)। <strong>एनान् पराददातु=एनान् निरस्यतु।</strong></li>
<li>&lsquo;भवं ये बर्हिषां भागभाजं परादुः&rsquo; (भा॰पु॰४.६.५)। <strong>बर्हिर्भागभाजम्=यज्ञभागिनम्।</strong>  <strong>परादुः=परासुः=अवधीरयामासुः। यज्ञभागान्निरभजन्नित्यर्थः।</strong></li>
</ul>
<h3 id="दश-2">दिश्</h3>
<ul>
<li>दिश् (दिश-अतिसर्जने)।</li>
<li>&lsquo;परामीषामसून् दिदेश दीर्घेणायुषा समिमान्त्सृजामि&rsquo; (अथर्व॰१२.२.५५)। <strong>परादिदेश=पराददामि=हरामि। दाञः स्थाने दिशेः समानार्थकस्य प्रयोगः। समश्चोपसर्गः।</strong></li>
</ul>
<h3 id="दश-3">दृश्</h3>
<ul>
<li>दृश् (दृशिर्-प्रेक्षणे)।</li>
<li>&lsquo;आ पश्यति प्रतिपश्यति परापश्यति&rsquo; (अथर्व॰४.२०.१)। <strong>परागतं दूरस्थमपि भयकारणं जानातीत्यर्थः।</strong></li>
<li>&lsquo;यतरा नौ दवीयः परापश्यात्&rsquo; (श॰ब्रा॰३.६.२.३)। <strong>इह पराशब्दो दवीयःशब्दसहचारेण दर्शनस्य दूरावधिकतामाह।</strong></li>
<li>&lsquo;स यथा नद्यै पारं परापश्येत्&rsquo; (श॰ब्रा॰११.१.६.६)। <strong>सुदूरात्पश्येदित्यर्थः।</strong></li>
<li>&lsquo;न तत्र गच्छेद्यत्र चक्षुषा परापश्येत्&rsquo; (गो॰ब्रा॰पू॰३.२१)।</li>
<li>&lsquo;धूममग्निं परादृश्यामित्रा हृत्स्वादधतां भयम्&rsquo; (अथर्व॰८.८.२)।</li>
</ul>
<h3 id="दर-3">द्रु</h3>
<ul>
<li>द्रु (द्रु-गतौ)।</li>
<li>&lsquo;पराद्रवत्प्राणपरीप्सुरुर्व्याम्&rsquo; (भा॰पु॰१.७.१८)। <strong>पराद्रवत्=पलायत।</strong></li>
</ul>
<h3 id="धव-1">धाव्</h3>
<ul>
<li>धाव् (धावु-गतिशुद्ध्योः)।</li>
<li>&lsquo;परा हीन्द्र धावसि वृषाकपेः&rsquo; (अथर्व॰२०.१२६.२)। <strong>स्पष्टोऽर्थः।</strong></li>
</ul>
<h3 id="धम-1">ध्मा</h3>
<ul>
<li>ध्मा (ध्मा-शब्दाग्निसंयोगयोः)।</li>
<li>&lsquo;सपत्नीं मे पराधम&rsquo; (ऋ॰१०.१४५.२)। <strong>पराणुदेत्यर्थः। पराणुदेति चाथर्वणिकाः पठन्ति।</strong></li>
<li>&lsquo;प्रविद्धं रक्षः पराध्माता अमित्राः&rsquo; (आप॰श्रौ॰१.६.२०.८)। <strong>पराणुत्ताः (पराणुन्नाः) इत्यर्थः।</strong></li>
</ul>
<h3 id="न-3">नी</h3>
<ul>
<li>नी (णीञ्-प्रापणे)।</li>
<li>&lsquo;पुनः कृत्यां कृत्याकृते हस्तगृह्य पराणय&rsquo; (अथर्व॰५.१४.४)। <strong>पराणय=प्रतीपं नय। प्रत्यावर्तयेत्यर्थः।</strong></li>
<li>&lsquo;ये गोपतिं परागीयाथाहुर्मा ददा इति&rsquo; (अथर्व॰१२.४.५२)।</li>
</ul>
<h3 id="नद-3">नुद्</h3>
<ul>
<li>नुद् (णुद-प्रेरणे)।</li>
<li>&lsquo;पराशर्धन्तं नुनुदे अभि क्षाम्&rsquo; (ऋ॰७.१८.१६)। <strong>दूरं प्रैरयत्।</strong></li>
<li>&lsquo;तन्नः पराणुद विभो कश्मलं मानसं महत्&rsquo; (भा॰पु॰३.७.७)। <strong>उक्तोऽर्थः।</strong></li>
</ul>
<h3 id="पत-2">पत्</h3>
<ul>
<li>पत् (पत्लृ-गतौ)।</li>
<li>&lsquo;इन्द्रस्य सुपुवाणस्य दशधेन्द्रियं वीर्यं परापतत्&rsquo; (तै॰सं॰५.६.३.४)। <strong>पृथग्भूत्वाऽपतत्, अस्कन्दत्।</strong></li>
<li>&lsquo;यः प्रथमः शकलः परापतेत् स स्वरुः कार्यः&rsquo; (श॰ब्रा॰)। <strong>अवतरेत्, विश्लिष्टः स्याद् इत्याह।</strong></li>
<li>&lsquo;यथेषुका परापतदवसृष्टाधि धन्वनः&rsquo; (अथर्व॰१.३.९)। <strong>अनिरुद्धवेगा शीघ्रं गच्छतीत्याह।</strong></li>
<li>&lsquo;अवसृष्टा परापत सख्ये ब्रह्मसंशिते&rsquo; (वा॰सं॰१७.४५)। <strong>सहसा परसैन्ये पतिता भवेत्याह।</strong></li>
<li>&lsquo;पूर्णा दर्वि परापत सुपूर्णा पुनरापत&rsquo; (अथर्व॰४.१०.७)। <strong>देवान् प्रति परागच्छेत्याह।</strong></li>
<li>&lsquo;परा हि विमन्यवः पतन्ति वस्य इष्टये&rsquo; (ऋ॰१.२५.४)। <strong>दूरमुड्डयन्ते।</strong></li>
<li>&lsquo;पक्षिणः परापातमासते&rsquo; (काठक॰३४.८, वा॰सं॰३.४९)। <strong>परापातम् उत्पत्योत्पत्येत्यर्थः।</strong></li>
<li>&lsquo;यदद्य होतृवर्ये जिह्मं चक्षुः परापतत्&rsquo; (श॰ब्रा॰)। <strong>परापतिरिह सकर्मकः। चक्षुष्कर्म। जिह्मस्य चक्षुषो विषयतां पर्यहरत्। चक्षुर्गृहीतं नाभूदित्यर्थः।</strong></li>
<li>&lsquo;शब्दार्थौ प्रतिभानवतः कवेरहम्पूर्विकया परापततः&rsquo; (का॰मी॰)। <strong>कविमुपयातः।</strong></li>
<li>&lsquo;परा शुक्लानि पातय&rsquo; (अथर्व॰१.२३.२)। <strong>परापातय=पराणुद, पराचीनं दूरं प्रेरय।</strong></li>
<li>&lsquo;प्रथमपरापातिनं शकलमाहरति&rsquo; (आप॰श्रौ॰७.१.२.५)। <strong>प्रथमपरापातिनम् प्रथमं परापतति पृथग्भूत्वा पतति, तम्।</strong></li>
</ul>
<h3 id="प-2">पू</h3>
<ul>
<li>पू (पूञ्-पवने)।</li>
<li>&lsquo;परापूतं रक्षः परापूता अरातयः&rsquo; (वा॰सं॰१.१६)। <strong>परापूतम्=दूरीकृतम्। पूञ् इति विशेषं विहाय सामान्ये धात्वर्थे करणे प्रवृत्तः, पराशब्दश्च पृथग्भावे।</strong></li>
<li>&lsquo;दक्षिणाप्राची तिष्ठन्ती पत्न्यवहन्ति परापावमविवेकम्&rsquo; (आप॰श्रौ॰१.३.७.५)। <strong>परापावं शूर्पेण तुषप्रोहणं कृत्वा।</strong></li>
</ul>
<h3 id="प-3">पृ</h3>
<ul>
<li>पृ (पृ-पालनपूरणयोः)।</li>
<li>&lsquo;परापूरो निपुरो ये भरन्ति&rsquo; (अथर्व॰१८.२. २८)। <strong>परापृणन्ति पिण्डान् ददतीति परापुरः पिण्डदातारः पुत्राः।</strong></li>
</ul>
<h3 id="भद-1">भिद्</h3>
<ul>
<li>भिद् (भिदिर्-विदारणे)।</li>
<li>&lsquo;तस्य पारावतानश्वान् रथशक्त्या पराभिनत्&rsquo; (भा॰द्रोण॰१९१.३२)। <strong>अत्यन्तं विक्षतानकरोत् क्षुण्णानकार्षीदित्यर्थः।</strong></li>
<li>&lsquo;पराभिनन्नवैर्नवत्या च शरैस्तथार्जुनम्&rsquo; (भा॰कर्ण॰९०.६०)। <strong>उक्तोऽर्थः।</strong></li>
</ul>
<p>&lsquo;पराभिनत्क्रौञ्चमिवाद्रिमग्निजः&rsquo; (भा॰कर्ण॰९०.६८)। <strong>व्यदारयदित्यर्थः।</strong></p>
<h3 id="भ-4">भू</h3>
<ul>
<li>भू (भू-सत्तायाम्)।</li>
<li>&lsquo;अस्तु शेषं कौरवाणां मा पराभूदिदं कुलम्&rsquo; (भा॰उ॰१२३.५९)। <strong>मा नशदित्यर्थः।</strong></li>
<li>&lsquo;एकान्तेन ह्यनीहोऽयं पराभवति पूरुषः&rsquo; (भा॰वन॰३२.३९)। <strong>उक्तोऽर्थः</strong> ।</li>
<li>&lsquo;कतमासां भोमतमा यामदत्त्वा पराभवेत्&rsquo; (अथर्व॰१२.४.४५)।</li>
<li>&lsquo;यथा ते कुलतन्तुश्च धर्मश्चापि न पराभवेत्&rsquo; (भा॰आदि॰१०३.२२)।</li>
<li>&lsquo;ते ब्राह्मणस्य गां जग्ध्वा वैतहव्याः पराभवन्&rsquo; (अथर्व॰५.२८.२०)।</li>
<li>&lsquo;कथं नु प्रजाः सृष्टाः पराभवन्ति&rsquo; (काठक॰२.४)।</li>
<li>&lsquo;यमिच्छेयुः स राजा स्याद्यो नेष्टः स पराभवेत्&rsquo; (भा॰अनु॰३३.१७)।</li>
<li>&lsquo;नैतद् विद्वान् पराभवेत्&rsquo; (भा॰गृ॰२.६)। <strong>एतज्जानानो न नश्येदित्याह।</strong></li>
<li>&lsquo;तेऽसुरा हेलयो हेलय इति कुर्वन्तः पराबभूवुः&rsquo; (भाष्ये)। <strong>नेशुरित्यर्थः।</strong></li>
<li>&lsquo;यो राघवं रणे पराभवेत्&rsquo; (रा॰३.६६.१४)। <strong>पराभवतिरिह सकर्मकः। जयेत्=अभिभवेत्।</strong></li>
<li>&lsquo;नचिरात्तं रिपवः पराभवन्ति&rsquo; (का॰नी॰सा॰१३.९४)। <strong>उक्तोऽर्थः।</strong></li>
<li>यदुत्साही सदा मर्त्यः पराभवति सज्जनान्। <strong>पराभवति=तिरस्करोति=अधिक्षिपति।</strong></li>
<li>&lsquo;इन्द्रो मणिनाऽसुरान् पराभावयत्&rsquo; (अथर्व॰८.५.३)।</li>
<li>&lsquo;सम्भाव्य पराभावयत्ततो वै देवा अभवन् परासुराः&rsquo; (ऐ॰ब्रा॰३.३९)। <strong>अभवन्नवर्धन्त।</strong>  <strong>पराभवन्=अहीयन्त=अनश्यन्।</strong></li>
<li>&lsquo;अनेनेन्द्रो मणिना वृत्रमहन्ननेनासुरान् पराभावयन्मनीषी&rsquo; (अथर्व॰८.५.३)।</li>
<li>&lsquo;सपत्नेभ्यः पराभुवे&rsquo; (अथर्व॰१.२९.४)। <strong>पराभुवे=पराभूतये। सम्पदादित्वात् भावे क्विप्।</strong></li>
<li>&lsquo;न चैवं सामरा लोका गमिष्यन्ति पराभवम्&rsquo; (भा॰आदि॰१८०.२०)। <strong>पराभवो नाशः।</strong></li>
<li>&lsquo;नियच्छेदं मनः पापात्सर्वलोकपराभवात्&rsquo; (भा॰आदि॰१७९.२१)। <strong>उक्तोऽर्थः</strong> ।</li>
<li>&lsquo;वरं परिभवस्तस्मान्न गुणानां पराभवः&rsquo; (अवदा॰जा॰३३.१३)। <strong>पराभवो नाशस्त्यागः।</strong></li>
<li>&lsquo;पराभवस्य हैतन्मुखं यदतिमानः&rsquo; (श॰ब्रा॰५.१.१.१)। <strong>पराभवो विनिपातः।</strong></li>
<li>&lsquo;परैरपर्यासितसत्त्वसम्पदां पराभवोऽप्युत्सव एव मानिनाम्&rsquo; (कि॰१.४१)। <strong>पराभवः पराजयः।</strong></li>
<li>&lsquo;कुबेरस्य मनःशल्यं शंसतीव पराभवम्&rsquo; (कु॰२.२२)। <strong>पराभवः=तिरस्कारः=विमानना।</strong></li>
</ul>
<h3 id="म-2">मृ</h3>
<ul>
<li>मृ (मृङ्-प्राणत्यागे)।</li>
<li>&lsquo;परामृताः परिमुच्यन्ति सर्वे&rsquo; (मुं॰उ॰३.२.६)। <strong>परामृता मृत्युमतिक्रान्ता इत्याह।</strong></li>
</ul>
<h3 id="मश">मृश्</h3>
<ul>
<li>मृश् (मृश-आमर्शने, आमर्शनं स्पर्शः)।</li>
<li>&lsquo;परामृशन् हर्षजडेन पाणिना तदीयमङ्गं कुलिशव्रणाङ्कितम्&rsquo; (रघु॰३.६८)।</li>
<li>&lsquo;गदामाशु परामृशत्&rsquo; (भा॰द्रोण॰१७७.४३)। <strong>परामृशत्=अगृह्णात्।</strong></li>
<li>&lsquo;अतः प्रजारक्षणदक्षिणोऽसौ शस्त्रं शास्त्रं च पराममर्श&rsquo; (अवदा॰जा॰८.१)। <strong>पराममर्श=जग्राह, चिन्तयामास।</strong></li>
<li>&lsquo;अथ शक्तिं परामृशत्&rsquo; (भा॰द्रोण॰१४०.६५)। <strong>अगृह्णादित्यर्थः। केशपरामर्शः=कचग्रहः।</strong></li>
<li>&lsquo;किं भवितेति सशङ्कं पङ्कजनयना परामृशति&rsquo; (भामिनी॰२.५३)। <strong>परामृशति=चिन्तयति।</strong></li>
<li>&lsquo;ग्रन्थारम्भे विघ्नविघाताय समुचितेष्टदेवतां ग्रन्थकृत् परामृशति&rsquo; (का॰प्र॰१)। <strong>मनसा ध्यायति चिन्तयतीत्यर्थः।</strong></li>
<li>&lsquo;तदित्यनेन प्रकृतं ब्रह्म परामृश्यते&rsquo; (ब्र॰सू॰शां॰भा॰)। <strong>परामृश्यते=बुद्धिस्थं क्रियते।</strong></li>
<li>&lsquo;इदमा प्रक्रान्तस्य तेनैव तत्समानाभ्यामेतददःशब्दाभ्यां वा परामर्शो युक्तो न तच्छब्देन&rsquo; (सा॰द॰)।</li>
<li>&lsquo;कथं राजा स्थितो धर्मे परदारान् परामृशेत्&rsquo; (रा॰३.५०.६)। <strong>दूषयेदित्यर्थः।</strong></li>
<li>&lsquo;प्रमत्त एष राजा कलत्राणि नः परामृशति&rsquo; (दशकु॰)। <strong>तेषु सहसा प्रवर्तते, तानि दूषयतीत्यर्थः।</strong></li>
<li>&lsquo;क्व दृष्टा त्यागिता भिक्षोः कुतो वा तस्य सम्पदः। पराममर्श नैवेति गतानुगतिको जनः&rsquo; (राजत॰८.७९७)। <strong>पराममर्श=चिन्तयामास।</strong></li>
<li>&lsquo;याज्ञसेन्याः परामर्शः स च वीर दहत्युत&rsquo; (भा॰वन॰१४१.४)। <strong>परामर्शः केशेषु ग्रहणम्।</strong></li>
<li>&lsquo;हस्तिहस्तपरामृष्टां व्याकुलामिव पद्मिनीम्&rsquo; (भा॰वन॰६८.१५)। <strong>परामृष्टां विलोडिताम्।</strong></li>
<li>&lsquo;तात चूतकदम्बाग्रपरामर्शसुगन्धयः&rsquo; (यो॰वा॰६ (२)। ११४.२९)। <strong>परामर्शः स्पर्शः।</strong></li>
<li>&lsquo;परस्परपरामर्शात्कुन्ताद्यायुधपङ्क्तयः&rsquo; (यो॰वा॰६ (२)। १०८.४४)। <strong>परामर्शः=सङ्घर्षः=सङ्घट्टः।</strong></li>
<li>&lsquo;ईदृशे तु परामर्शे वर्तमानस्य माधव। त्वदन्यो हि रणे गोप्ता विजयस्य न विद्यते&rsquo; (भा॰द्रो॰११०.५४)। <strong>उक्तोऽर्थः। विजयोऽर्जुनः।</strong></li>
<li>&lsquo;धनुषोऽस्य परामर्शात् स्वस्ति तेऽस्तु परन्तप&rsquo; (रा॰१.७६.१७)। <strong>परामर्शो ग्रहणाकर्षनादि।</strong></li>
<li>तपःपरामर्शविवृद्धमन्युः&rsquo; (कु॰३.७१)। <strong>तपःपरामर्शः=तपस आस्कन्दनम्, तपश्चर्याया घर्षणम्।</strong></li>
<li>&lsquo;लिङ्गपरामर्शोऽनुमानम्&rsquo; (तर्क॰)। <strong>परामर्शो ज्ञानम्।</strong></li>
<li>&lsquo;अश्वं च तं परामृश्य विषयान्ते विषोपमाः&rsquo; (भा॰आश्व॰७७.३)। <strong>परामृश्य=गृहीत्वा।</strong></li>
<li>&lsquo;क्लेशकर्मविपाकाशयैरपरामृष्टः पुरुषविशेष ईश्वरः&rsquo; (योग॰सू॰१.२४)। <strong>अपरामृष्टः=अस्पृष्टः=अनास्कन्नः।</strong></li>
</ul>
<p><strong>-</strong> &lsquo;मदनव्याधिना परामृष्टोऽसि (माल॰) <strong>परामृष्टः=स्पृष्टः=गृहीतः।</strong></p>
<ul>
<li>&lsquo;मत्स्यराजः परामृष्टस्त्रिवर्तेन सुशर्मणा&rsquo; (भा॰वि॰३३.१२)। <strong>परामृष्टो गृहीतः।</strong></li>
<li>&lsquo;स केशेषु परामृष्टो बलेन बलिनां वरः&rsquo; (भा॰वि॰२२.५२)। <strong>उक्तोऽर्थः।</strong></li>
<li>&lsquo;न भीतो न परामृष्टो नापयातो न वर्जितः। नाशस्त्रोऽप्यवमन्तव्यः&hellip;&rsquo; (तन्त्रा॰३.१३)। <strong>परामृष्टः=गृहीतः=गृह्यकः=बन्दिः।</strong></li>
</ul>
<h3 id="य-2">या</h3>
<ul>
<li>या (या-प्रापणे, प्रापणमिह गतिः)।</li>
<li>&lsquo;परा याहि मघवन्ना च याहीन्द्र&rsquo; (ऋ॰३.५३.५)। <strong>परायाहि=दूरं याहि=अपवाहयात्मानम्। प्रतियाहि, प्रतिनिवर्तस्वेत्याशयः।</strong></li>
<li>&lsquo;परायात पितर आ च यात&rsquo; (अथर्व॰१८.३.१४)। <strong>परागच्छत=पराङ्मुखाः स्वस्थानं गच्छतेत्याह।</strong></li>
</ul>
<h3 id="वच-3">वच्</h3>
<ul>
<li>वच् (वच-परिभाषणे)।</li>
<li>&lsquo;परावाकाय ते नमः&rsquo; (अथर्व॰६.१३.२)। <strong>परावाकः पराभववचनम्।</strong></li>
</ul>
<h3 id="वप-2">वप्</h3>
<ul>
<li>वप् (डुवप-बीजसन्ताने)।</li>
<li>&lsquo;ये निखाता ये परोप्ताः&rsquo; (अथर्व॰१८.२.३४)। <strong>परोप्ता दूरे परित्यक्ताः। परावपेर्निष्ठायां रूपम्। परावपिः परासने वर्तते।</strong></li>
<li>&lsquo;याश्च ते हस्त इषवः परा ता भगवो वप&rsquo; (वा॰सं॰१६.९)। <strong>परावप=पराक्षिप।</strong></li>
<li>&lsquo;परा वा एष यज्ञं पशून् वपति योऽग्निमुद्वासयति&rsquo; (तै॰सं॰१.५.२.१)।</li>
<li>&lsquo;यत्त्वा क्रुद्धः परोवप मन्युना यदवर्त्या (अग्ने)&rsquo; (तै॰सं॰१.५.३.२)। <strong>परोवप=परोवाप। उत्तमे णलि वृद्धिविकल्पः।</strong></li>
<li>&lsquo;परा वा एषोऽग्निं वपति योऽप्सु भस्म प्रवेशयति&rsquo; (तै॰सं॰५.२.२.५)। <strong>उक्तोऽर्थः।</strong></li>
<li>शूर्पेण धान्यं परावपति। <strong>उत्फाल्य प्रक्षिपति परिपवितुकामः।</strong></li>
</ul>
<h3 id="वह-2">वह्</h3>
<ul>
<li>वह् (वह-प्रापणे)।</li>
<li>&lsquo;द्विषते तत् परावह शपते तत् परावह&rsquo; (अथर्व॰१६.६.३)। <strong>परावह=परागमय=पराणय।</strong></li>
</ul>
<p><strong>-</strong> &lsquo;अहीनां सर्वेषां विषं परावहन्तु सिन्धवः&rsquo; (अथर्व॰१०.४.२०)। <strong>प्रोह्य नयन्त्वित्याह। अत्रार्थे दशतयीषु प्रवहेरपि प्रयोगो दृश्यते</strong> -</p>
<ul>
<li>&lsquo;इदम् आपः प्रवहत यत्किञ्च दुरित मयि&rsquo; (ऋ॰१.२३.२२)।</li>
</ul>
<h3 id="व-5">वा</h3>
<ul>
<li>वा (वा-गतिगन्धनयोः)।</li>
<li>&lsquo;पराऽन्यो वातु यद्रपः&rsquo; (ऋ॰१०.१३७.२)। <strong>परावातु=परावापयतु। वान्वातो मे पाप्मानं दूरं वहत्वित्याह।</strong></li>
</ul>
<h3 id="वज-2">वृजु</h3>
<ul>
<li>वृज् (वृजी-वर्जने)।</li>
<li>&lsquo;परा पूर्वेषां सख्या वृणक्ति&rsquo; (ऋ॰६.४७.१७)। <strong>परिवर्जयतीत्यर्थः।</strong></li>
<li>&lsquo;परा चिच्छीर्षा ववृजुस्त इन्द्रायज्वानो यज्वभिः स्पर्धमानाः&rsquo; (ऋ॰१.३३.५)। <strong>शीर्षा शीर्षाणि शिरांसि पराववृजुः पराङ्मुखानि चक्रुः। प्रहारपरिजिहीर्षया प्रदुद्रुवुरित्यर्थः।</strong></li>
<li>&lsquo;त्वाष्ट्रस्य त्रीणि शीर्षा परावर्क्&rsquo; (ऋ॰१०.८.९)। <strong>चिच्छेदेत्याह।</strong></li>
<li>&lsquo;मा न इन्द्र परावृणक्&rsquo; (ऋ॰८.८६.७)। <strong>मा त्याक्षीः। कृच्छ्रगतान्नोऽसहायान्मा स्म हासीरित्याह।</strong></li>
</ul>
<h3 id="वत-1">वृत्</h3>
<ul>
<li>वृत् (वृतु-वर्तने)।</li>
<li>&lsquo;अथौघः स परावृत्तः प्रतिकूलेन वायुना&rsquo; (कथा॰४६.१३९)। <strong>परावृत्तः=प्रत्यावृत्तः।</strong></li>
</ul>
<p><strong>-</strong> &lsquo;परावृत्तं यौवनम्&rsquo; (प्रबोध॰)। <strong>परावृत्तं गतम्।</strong></p>
<h3 id="शस-2">शस्</h3>
<ul>
<li>शस् (शसु-हिंसायाम्)।</li>
<li>&lsquo;अवशसा निःशसा पराशसोपारिम&rsquo; (अथर्व॰६.४५.२)। <strong>पराशसा=पराङ्मुखहिंसनेन। उपारिमेति लिट्युत्तमबहुवचने रूपम्।</strong></li>
</ul>
<h3 id="श">शॄ</h3>
<ul>
<li>शॄ (शॄञ्-हिंसायाम्)।</li>
<li>&lsquo;परा शृणीहि तपसा यातुधानान् पराऽग्ने रक्षो हरसा शृणीहि। परार्चिषा मुरदेवाञ् छृणीहि परासुतृपः शोशुचतः शृणीहि&rsquo; (अथर्व॰८.३.१३)॥ <strong>इह सर्वत्र पराशब्दो विशरणस्य हिंसनस्य कार्त्स्न्यमाह।</strong></li>
<li>&lsquo;पराशृणीतमचितो न्योषतम्&rsquo; (ऋ॰७.१०४.१)। <strong>उक्तोऽर्थः।</strong>  <strong>पराशर इत्यृषिनामधेयम्। अत्रापि परेत्युपसर्गः। पराशृणातीति पराशरः। पचाद्यच्।</strong></li>
<li>&lsquo;इन्द्रो वोऽद्य पराशरीत्&rsquo; (अथर्व॰३.६६.२)। <strong>पराशरीदिति लुङि रूपम्। वृद्ध्यभावश्छान्दसः।</strong></li>
</ul>
<h3 id="शवस-1">श्वस्</h3>
<ul>
<li>श्वस् (श्वस-प्राणने)।</li>
<li>&lsquo;त्वयि चाहं पराश्वस्तः&rsquo; (भा॰द्रोण॰८४.३२)। <strong>परमाश्वासं गत इत्याह।</strong></li>
<li>&lsquo;त्वयि वत्से पराश्वस्य ब्राह्मणस्याभिराधनम्&rsquo; (भा॰वन॰३०३.१४)। <strong>परमाश्वासं विश्वासं कृत्वा। विस्रब्धं समर्प्येत्यर्थः।</strong></li>
</ul>
<h3 id="सञच">सञ्च्</h3>
<ul>
<li>सञ्ज् (षञ्ज-सङ्गे)।</li>
<li>&lsquo;परासक्ते (परासिक्ते?) वस्तस्मिन् कथमासीन्मनस्तदा जीवितेऽप्यद्य&hellip;&rsquo; (भा॰भीष्म॰१४.५५)।</li>
</ul>
<h3 id="सच-1">सिच्</h3>
<ul>
<li>सिच् (षिच-क्षरणे)।</li>
<li>&lsquo;यो हैनं तत्र ब्रूयात्परासिञ्चत न्वा अयमग्निहोत्रम्&rsquo; (श॰ब्रा॰१२.४.२.९) <strong>अच्छर्दयदित्याह।</strong></li>
<li>&lsquo;परा वा एष सिच्यते योऽबलोऽश्वमेधेन यजते&rsquo; (श॰ब्रा॰१३.१.६.३)। <strong>परासिच्यते=परास्यते=पराभूयते।</strong></li>
<li>&lsquo;परा तत् सिच्यते राष्ट्रं ब्राह्मणो यत्र जीयते&rsquo; (अथर्व॰५.१९.६)। <strong>परासिच्यते=सम्पदा हीयते। जीयते=क्षीयते=हीयते। ज्या वयोहानौ। यकि सम्प्रसारणं दीर्घश्च।</strong></li>
<li>&lsquo;परासिक्तं विपुलं स्वं बलौघम्&rsquo; (भा॰उ॰४८.२२)। <strong>परासिक्तं दूरे क्षिप्तं निरस्तम्।</strong></li>
<li>&lsquo;परासिक्तान्धार्तराष्ट्रांश्च विद्धि&rsquo; (भा॰उ॰२९.५०)। <strong>निर्धूतान् सम्पदा हीनान् इति नीलकण्ठः।</strong></li>
<li>&lsquo;मा परासेचि मत् पयः&rsquo; (आप॰श्रौ॰४.४.१४.४)। <strong>अत्र अच्छिद्रः प्रजया भूयासम् इति प्रथमश्चरणः। द्रवद्रव्यस्य कर्मत्वे सिचेर्मुख्या वृत्तिरन्यत्रोपचारोऽस्य। यथाऽऽपः परासिच्यन्ते पात्रादुद्धृत्य प्रवाह्यन्त एवं द्रव्यान्तराणि राजादीनि परासिच्यन्तेऽपाक्रियन्ते। अत्रोदाहृतिषूपचारः सिचेः, मा परासेचि मत्पय इत्येकां वर्जयित्वा। अहो वाग्वैदग्धीविलासो वश्यवाचां प्राचां मन्त्रदृशाम्।</strong></li>
</ul>
<h3 id="स-6">सू</h3>
<ul>
<li>सू (षू-प्रेरणे)।</li>
<li>&lsquo;विश्वानि देव सवितर्दुरितानि परासुव&rsquo; (ऋ॰५.८२.५, वा॰सं॰३०.३)। <strong>पराङ्मुखानि प्रेरय, इतो दूरमुत्सारयेत्याह।</strong></li>
<li>&lsquo;आ ते प्राणं सुवामसि परा यक्ष्मं सुवामि ते&rsquo; (अथर्व॰७.५५.६)। <strong>उक्तोऽर्थः। सुवामसि=सुवामः।</strong></li>
<li>&lsquo;इदन्तो मसि&rsquo; (७.१.४६) इति मसो मसिः।</li>
</ul>
<h3 id="सज-1">सृज्</h3>
<ul>
<li>सृज् (सृज-विसर्गे)।</li>
<li>&lsquo;परासृजसि यद्वित्तं किञ्चित्त्वं बहु मूढवत्&rsquo; (भा॰कर्ण॰३९.३)। <strong>वृथा परित्यजसीत्याह।</strong></li>
</ul>
<h3 id="सकनद-1">स्कन्द्</h3>
<ul>
<li>स्कन्द् (स्कन्दिर्-गतिशोषणयोः)।</li>
<li>पराचित-परास्कन्द-परजात-परैधिता इत्यमरः। <strong>परास्कन्दो भृत्यः।</strong></li>
</ul>
<h3 id="हन-1">हन्</h3>
<ul>
<li>हन् (हन-हिंसागत्योः)।</li>
<li>&lsquo;सत्येन सोमं पराहणानि&rsquo; (श॰ब्रा॰३.९.४.१)।</li>
<li>&lsquo;यत्ते (त्वा) शिक्वः परावधीत्तक्षा हस्तेन वास्या&rsquo; (अथर्व॰१०.६.३, वै॰सू॰१०.३०, आप॰श्रौ॰७.२.८.९)। <strong>परावधीत्=प्राहार्षीत्=अवातीतडत्</strong> ।</li>
<li>&lsquo;यद्वोऽशुद्धाः पराजघ्नुः&rsquo;(वा॰सं॰१.१३)। <strong>पराहतवन्तः=दूषितवन्तः।</strong></li>
<li>&lsquo;तद्यदेवैषामत्राशुद्धस्तक्षा वाऽन्यो वाऽमेध्यः कश्चित् पराहन्ति&rsquo; (श॰ब्रा॰१.१.३.१२)। <strong>दूषयति कलुषयतीत्याह।</strong></li>
<li>&lsquo;नानवनिज्य हस्तौ पात्राणि पराहन्ति&rsquo; (आप॰श्रौ॰२.२.३.१५)। <strong>सम्मार्ष्टीत्याह।</strong></li>
<li>&lsquo;मीळ्हुष्मतीव पृथिवी पराहता मदन्त्येत्यस्मदा&rsquo; (ऋ॰५.५६.३)। <strong>पराहता=उत्कषिता=कृष्टा।</strong></li>
<li>&lsquo;पराहतः शैल इवार्णवाम्बुभिः&rsquo; (कि॰१४.१)। <strong>पराहतः=अभिहतः।</strong></li>
<li>&lsquo;पराहते पौरुषे धार्तराष्ट्रे&rsquo; (भा॰द्रोण॰२.२१)। <strong>पराहते=न्यक्कृते=न्यग्भाविते।</strong></li>
<li>&lsquo;कटाक्षपराहतं वदनपङ्कजम्&rsquo; (मालती॰७)। <strong>कटाक्षप्रहृतम्=अपाङ्गवीक्षिताहतम्।</strong></li>
<li>&lsquo;शुभाशुभप्रसरपराहताकृतौ&hellip;मनसि&rsquo; (यो॰वा॰४.४२.५२)। <strong>पराहता उपहता मलिनीकृताऽऽकृतिर्यस्य तस्मिन्मनसि। परस्परपराहतं वचः सङ्कुलमुच्यते।</strong></li>
<li>अमरश्चाप्याह- अथ सङ्कुलक्लिष्टे परस्परपराहते।</li>
</ul>
<h3 id="ह-7">हृ</h3>
<ul>
<li>हृ (हृञ्-हरणे)।</li>
<li>&lsquo;तैश्चेत् (दक्षिणपाण्यादिभिरङ्गैः)। स्त्रियं पराहरत्यनग्निरिव शिष्यते&rsquo; (गो॰ब्रा॰पू॰२.४)।</li>
<li>&lsquo;आ भद्रं द्वापरं भरमुत परा कलिम्। कृतं मे हस्त आहितम्&rsquo; (अथर्व॰पि॰२.४९.४)। <strong>पराभरं=पराहरम्=पर्यहरम्।</strong></li>
</ul>
<h2 id="अप">अप</h2>
<h3 id="अच">अच्</h3>
<ul>
<li>अच् (अञ्चु-गतिपूजनयोः)।</li>
<li>&lsquo;अपामित्रां अपाचितो अचेतः&rsquo; (ऋ॰९.९७.५४)। <strong>अपाचेतः (=अप अच इतः) इतोऽपगमयेत्यर्थः।</strong></li>
</ul>
<h3 id="अज">अज्</h3>
<ul>
<li>अज् (अज-गतिक्षेपणयोः)।</li>
<li>&lsquo;अप त्यं परिपन्थिनमज&rsquo; (ऋ॰१.४२.३)। <strong>त्यं परिपन्थिनं तं पर्यवस्थातारमपाज पराणुदेत्याह।</strong></li>
<li>&lsquo;यद्ध वा अस्य किञ्चन नश्यति यन्म्रियते यदपाजन्ति&rsquo; (ऐ॰ब्रा॰२५.२)। <strong>अपाजन्ति गवादयोऽपगच्छन्ति। अत्रापपूर्वोऽजिरकर्मकः।</strong></li>
<li>&lsquo;असिक्नीमेति रुशतीमपाजन्&rsquo; (ऋ॰१०.३.१)। <strong>अपाजन्=अपगमयन्।</strong></li>
</ul>
<h3 id="अञच-2">अञ्च्</h3>
<ul>
<li>अञ्च् (अञ्चु-गतिपूजनयोः)।</li>
<li>&lsquo;अपाञ्चौ त उभौ बाहू अपिनह्याम्यास्यम्&rsquo; (अथर्व॰७.७३.४)। <strong>अपाञ्चौ पृष्ठभागसम्बद्धौ।</strong></li>
<li>&lsquo;अनपाचीनचित्तवृत्तिग्राहिण्यो हि भवन्ति प्रज्ञावतां प्रकृतयः&rsquo; (हर्ष॰)। <strong>अनपाचीना=अविपरीता।</strong></li>
</ul>
<h3 id="अन-1">अन्</h3>
<ul>
<li>अन् (अन-प्राणने)।</li>
<li>&lsquo;अन्तश्चरति रोचनाऽस्य प्राणादपानती&rsquo; (ऋ॰१०.१८९.२)। <strong>अपानती=निष्क्रामन्ती। अव्यवहितपूर्वं प्राणादित्युक्तेरत्रानितिः क्रियासामान्यमाह।</strong></li>
</ul>
<h3 id="अय-1">अय्</h3>
<ul>
<li>अय् (अय-गतौ)।</li>
<li>&lsquo;अत्र वो नृत्यतामिव तीव्रो रेणुरपायत&rsquo; (ऋ॰१०.७२.६)। <strong>उदतिष्ठत्=उदहन्यत।</strong></li>
</ul>
<h3 id="अस-3">अस्</h3>
<ul>
<li>अस् (असु-क्षेपे)।</li>
<li>&lsquo;अभिमातीरपास्य&rsquo; (ऋ॰३.२४.१)। <strong>अपास्येति लोण्मध्यमैकवचने रूपम्। दूरमपसारयेत्यर्थः।</strong></li>
<li>&lsquo;चीराण्यपास्याज्जनकस्य कन्या&rsquo; (रा॰२.३८.६)। <strong>अपास्यात्=अपास्येत्=जह्यात्।</strong></li>
<li>&lsquo;अपास्य फलकुद्दालं कुरुष्व वचनं मम&rsquo; (रा॰२.३२.३०)। <strong>अपास्य=अनादृत्य=उपेक्ष्य।</strong></li>
<li>&lsquo;सारं ततो ग्राह्यमपास्य फल्गु&rsquo; (पञ्चत॰)। <strong>उक्तोऽर्थः।</strong></li>
<li>&lsquo;यदि समरमपास्य नास्ति मृत्योर्भयम्&rsquo; (वेणी॰३.५)। <strong>अपास्य=परिहृत्य।</strong></li>
<li>&lsquo;अपास्य मातृशुश्रूषामनर्थे सोऽवतिष्ठताम्&rsquo; (रा॰२.७५.४८)। <strong>उक्तोऽर्थः।</strong></li>
</ul>
<p><strong>-</strong> &lsquo;इत्यादीनामपि काव्यलक्षणत्वमपास्तम्&rsquo; (सा॰द॰)। <strong>निराकृतं प्रत्युदितमित्यर्थः।</strong></p>
<h3 id="अस-4">अस्</h3>
<ul>
<li>अस (अस-भुवि)। &lsquo;अभागः सन्नप परेतो अस्मि&rsquo; (ऋ॰१०.८३.५)। <strong>अपास्मि=दूरे भवामि = न सन्निदधे।</strong></li>
</ul>
<h3 id="इ-2">इ</h3>
<ul>
<li>इ (इण्-गतौ)।</li>
<li>&lsquo;अथास्य बह्वपैति लोमानि त्वगसृक्कुष्ठिकाः&rsquo; (ऐ॰ब्रा॰२.११)। <strong>अपैति=पृथग्भवति।</strong></li>
<li>&lsquo;स्वपिमि तावदहं किमपैति ते&rsquo; (का॰सू॰वृ॰३.२.१२)। <strong>किं ते छिद्यत इत्याह।</strong></li>
<li>&lsquo;अपेतो यन्तु पणयोऽसुम्ना देवपीयवः (वा॰सं॰३५.१)। <strong>इतोऽपयन्तु=अस्मात्प्रदेशादपसर्पन्तु।</strong></li>
</ul>
<p><strong>-</strong> &lsquo;इहैवास्त माऽपगात&rsquo; (वा॰सं॰३.२१)।</p>
<ul>
<li>&lsquo;अपागादग्नेरग्नित्वम्&rsquo; (छां॰उ॰६.४.१)।</li>
<li>&lsquo;अपेत वीत वि च सर्पत&rsquo; (ऋ॰१०.१४.९)। <strong>अपेत=अपयात।</strong></li>
<li>&lsquo;अपात इत पणयो वरीयः&rsquo; (ऋ॰१०.१०८.१०)। <strong>इतोऽपेतेत्याह।</strong></li>
<li>&lsquo;लक्ष्मीश्चन्द्रादपेयाद्वा हिमवान् वा हिमं त्यजेत्&rsquo; (रा॰२.११२.८)।</li>
<li>&lsquo;सुतनु हृदयात्प्रत्यादेशव्यलीकमपैतु ते&rsquo; (शा॰७.२४)। <strong>अपैतु=व्येतु।</strong></li>
<li>&lsquo;उपयन्नपयन्धर्मो विकरोति हि धर्मिणम्&rsquo; (न्यायः)।</li>
<li>&lsquo;एवं कृतमिदं कार्यमनपायं भविष्यति&rsquo; (रा॰३.४४.१९)। <strong>अनपायम्=अपायरहितम्। अपायो नाशः।</strong></li>
<li>&lsquo;उपायं चिन्तयन् प्राज्ञो ह्यपायमपि चिन्तयेत्&rsquo; (हितोप॰)। <strong>अपायो हानिः।</strong></li>
<li>&lsquo;यत्र धारा अनपेता मधोर्घृतस्य च याः&rsquo; (वा॰सं॰१८.६५)। <strong>अनपेता अनुपक्षीणा निरन्तरा अनपगमा अनुपदस्ता उपभुज्यमाना अपीत्यर्थः।</strong></li>
</ul>
<h3 id="ईकष-2">ईक्ष्</h3>
<ul>
<li>ईक्ष् (ईक्ष-दर्शने)।</li>
<li>&lsquo;स्वर्यन्तो नापेक्षन्ते&rsquo; (शा॰ब्रा॰९.२.३.२७)। <strong>इतस्ततो नेक्षन्ते इत्याह। अविवक्षितकर्मा ईक्षतिरिहाकर्मकः।</strong></li>
<li>&lsquo;अनपेक्षमाणोऽरण्यमभिप्रेयात्&rsquo; (श॰ब्रा॰१३.६.१.२०)। <strong>उक्तोऽर्थः।</strong></li>
<li>सज्जो रथो भर्तुत्विजयप्रस्थानमपेक्षते&rsquo; (शा॰)। <strong>प्रतीक्षत इत्याह।</strong></li>
<li>&lsquo;न स्वयं दैवमादत्ते पुरुषार्थमपेक्षते&rsquo; (हित॰)।</li>
<li>&lsquo;पादेन नापैक्षत सुरसुन्दरीणां सम्पर्कमाशिञ्जितनूपुरेण&rsquo; (कु॰३.२६)। <strong>उक्तोऽर्थः।</strong></li>
<li>&lsquo;शब्दार्थौ सत्कविरिव द्वयं विद्वानपेक्षते&rsquo; <strong>(</strong> शिशु॰२.८६)। <strong>द्वयेनार्थी भवतीत्याह।</strong></li>
<li>&lsquo;यतः शब्दो व्यञ्जकत्वेऽर्थान्तरमपेक्षते&rsquo; (सा॰द॰)। <strong>अर्थान्तरसाकाङ्क्षं भवतीत्यर्थः।</strong></li>
<li>&lsquo;अपेक्षते प्रत्ययमुत्तमं त्वाम्&rsquo; (कु॰३.१८)। <strong>प्रत्ययः कारणम्। अपेक्षते आकाङ्क्षति। त्वदायत्तं भवति, त्वदृते तस्य दुर्निर्वहत्वात्।</strong></li>
<li>&lsquo;प्रभुता रमणेषु योषितां न हि भावस्खलितान्यपेक्षते&rsquo; (विक्रम॰४.१२)।</li>
<li>&lsquo;न शालेः स्तम्बकरिता वप्तुर्गणमपेक्षते&rsquo; (मुद्रा॰१.३)। <strong>वप्तृगुणाधीना न भवतीत्याह।</strong></li>
<li>&lsquo;किमपेक्ष्य पयोधरान्ध्वनतः प्रार्थयते मृगाधिपः&rsquo; (कि॰२.२१)। <strong>किमपेक्ष्य=किमुद्दिश्य।</strong></li>
<li>&lsquo;स (विष्णुः) हि निर्व्याजभक्तानां नैवापदमपेक्षते&rsquo; (कथा॰१७.१२)। <strong>द्रष्टुं न सहत इत्यर्थः।</strong></li>
<li>&lsquo;अपेक्षन्ते हि विपदः किं पेलवमपेलवम्&rsquo; (कथा॰)। <strong>गणयन्ति, आद्रियन्त इत्याह।</strong></li>
<li>&lsquo;एतां दिशमनवानन्त्सृत्वा कुम्भं प्रक्षीयानपेक्षमाण एहि&rsquo; (श॰ब्रा॰१३.८.३.४)। <strong>अनपेक्षमाणः पष्ठतोऽनालोकयन्।</strong></li>
<li>&lsquo;तदाऽनपेक्ष्य स्वशरीरमार्दवम्&rsquo; (कु॰५.१५)। <strong>अनपेक्ष्य=अगणयित्वा=अनादृत्य=उपेक्ष्य।</strong></li>
<li>&lsquo;नूनमस्यायमनपेक्षितास्मदवस्था व्यापारः&rsquo; (मालती॰९)।</li>
<li>&lsquo;उदयापेक्षिणी पत्युः&rsquo; (कथा॰१६.८६)। <strong>उदयापेक्षिणी उदयप्रतीक्षा।</strong></li>
<li>&lsquo;दैवेष्वपेक्षका ह्येते शश्वद् भावेषु भारत&rsquo; (भा॰उ॰६१.७)। <strong>अपेक्षावन्तः, आदरवन्त इत्याह।</strong></li>
<li>&lsquo;अनपेक्षमेत्याप उपस्पशन्ति&rsquo; (श॰ब्रा॰१२.५.२.१५)। <strong>अनपेक्षमिति पृष्ठतोऽनालोक्येत्याह। एत्य=आगत्य।</strong></li>
<li>&lsquo;अवधिष्म रक्षः&rsquo; (वा॰सं॰९.३६)।</li>
<li>&lsquo;इत्यायन्त्यनपेक्षम्&rsquo; (का॰श्रौ॰१५.२.८)। <strong>उक्तोऽर्थः। सूत्रग्रन्थेष्वत्रार्थे प्रतिर्बहुलं प्रयुज्यते।</strong></li>
<li>&lsquo;मय्यपेक्षा न कर्तव्या कथञ्चिदपि सात्वत&rsquo; (भा॰द्रोण॰८४.३३ )। <strong>अपेक्षाऽनुरोध इति नीलकण्ठः।</strong></li>
</ul>
<h3 id="उचछ">उच्छ्</h3>
<ul>
<li>उच्छ् (उच्छी-विवासे)।</li>
<li>&lsquo;सूर्यः कृणोतु भेषजं चन्द्रमा वोऽपोच्छतु&rsquo; (अथर्व॰६.८३.१)। <strong>अपोच्छतु=अपवासयतु=अपवर्जयतु।</strong></li>
<li>&lsquo;उषो यस्माद् दुःष्वप्न्यादभैष्माप तदुच्छतु&rsquo; (अथर्व॰१६.६.२)। <strong>अपोच्छतु=अपैत।</strong></li>
<li>&lsquo;वीरुत्क्षेत्रियनाशन्यप क्षेत्रियमुच्छतु&rsquo; (अथर्व॰२.८.२)। <strong>अपोच्छतु=अपगमयतु। इहोच्छिः सकर्मकः।</strong></li>
<li>&lsquo;अप वास उषसामप क्षेत्रियमुच्छतु&rsquo; (अथर्व॰३.७.७)। <strong>अपोच्छतु=शाम्यतु।</strong></li>
<li>&lsquo;अपास्मत्तम उच्छतु&rsquo; (अथर्व॰१४.२.४८)। <strong>वैमातिकेन प्रकाशेन निरस्तमस्त्वित्याह।</strong></li>
</ul>
<h3 id="ऊरण-1">ऊर्णु</h3>
<ul>
<li>ऊर्ण् (ऊर्णुञ्-आच्छादने)।</li>
<li>&lsquo;अप ध्वान्तमूर्णुहि&rsquo; (ऋ॰१०.७३.११)। <strong>प्रकाशय। तमोऽपधानमपनयेत्याह। अपशब्दो धात्वर्थं विपरीतयति।</strong></li>
<li>&lsquo;अपोर्णुते दीक्षितः शिरः&rsquo; (का॰श्रौ॰७.८.२५)। <strong>अनावृतं करोति शीर्षमित्याह।</strong></li>
<li>&lsquo;अपोर्णुते वक्ष उस्रेव वर्जहम्&rsquo; (ऋ॰१.९२.४)। <strong>उक्तोऽर्थः।</strong></li>
<li>&lsquo;न पुरा सोमस्य क्रयादपोर्ण्वीत&rsquo; (आप॰श्रौ॰१०.३.९.२६)। <strong>अपोर्ण्वीत=अपोर्णुवीत= उद्घाटयेत्।</strong></li>
</ul>
<h3 id="ऊह-1">ऊह्</h3>
<ul>
<li>ऊह् (ऊह-वितर्के)।</li>
<li>&lsquo;अपाप शक्रस्ततनुष्टिमूहति&rsquo; (ऋ॰५.३४.३)। <strong>अत्रापशब्दस्य निपातस्य द्विरुक्तिः। द्वितीयोपशब्द आम्रेडितम्। स च सर्वानुदात्तः। अपोहति=दूरं करोति।</strong></li>
<li>&lsquo;पादेन फलीकरणानपोहति&rsquo; (कौ॰सू॰)।</li>
<li>&lsquo;वाजस्यैनं प्रसवेनापोहामि&rsquo; (वा॰सं॰२.१५)।</li>
<li>&lsquo;एतैर्व्रतैरपोहेयुर्महापातकिनो मलम्&rsquo; (मनु॰११.१०७)।</li>
<li>&lsquo;इति मनसि यः काव्यारम्भे कवेर्भवति श्रमः। सनयनजलो रोमोद्भेदस्तमपोहति&rsquo; (पाद॰श्लो॰३)॥ <strong>उक्तोऽर्थः।</strong></li>
<li>&lsquo;अपैतदूह यदिहाबिभः पुरा&rsquo; (अथर्व॰१८.२.५७)। <strong>अपोह=परित्यज=परिहर=जहाहि।</strong></li>
<li>&lsquo;स हि विघ्नानपोहति&rsquo; (शा॰३.२)। <strong>अपाकरोतीत्याह।</strong></li>
<li>&lsquo;कुसुमानि&hellip;प्रभवन्त्यायुरपोहितुं यदि&rsquo; (रघु॰८.४४)। <strong>अपोहितुम्=क्षपयितुम्।</strong></li>
</ul>
<p><strong>-</strong> &lsquo;पूर्वमुत्सवमपौहदुत्सवः (उत्तरः)&rsquo; (रघु॰१९.५)। <strong>स्वस्मात्स्थानात्प्राच्यावयदित्यर्थः।</strong></p>
<ul>
<li>अकिञ्चिदपि कुर्वाणः सौख्यैर्दुःखान्यपोहति&rsquo; (उत्तर॰२.२९)। <strong>अपोहति=अपाकरोति।</strong></li>
<li>&lsquo;सर्वान् रसानपोहेत कृतान्नं तु तिलैः सह&rsquo; (मनु॰१०.८६)। <strong>अपोहेत=त्यजेत्। विक्रये वर्जयेदित्यर्थः।</strong></li>
<li>&lsquo;किं व्याप्तं किमपोहितम्&rsquo; (प्र॰च॰)। <strong>अपोहितम्=व्यावर्तितम्।</strong></li>
<li>&lsquo;आरण्यैः स्थण्डिलं प्रताप्यापोह्याङ्गारान्&rsquo; (गो॰गृ॰४.८.१२)। <strong>अपोह्य=अपनीय=दूरीकृत्य।</strong></li>
<li>&lsquo;इमे मनुष्या दृश्यन्ते ऊहापोहविशारदाः&rsquo; (भा॰अनु॰१४५.४३)। <strong>अपोहः=पूर्वपक्षोऽपरतर्कनिरासाय कृतो विपरीतस्तर्क इति च। ऊहः सिद्धान्त इति नीलकण्ठः।</strong></li>
<li>&lsquo;पञ्चवट्यां ततो रामः&hellip; अनपोढस्थितिः तस्थौ&rsquo; (रघु॰१२.३१)। <strong>अपरित्यक्तमर्याद इत्याह। अर्थान्वयवशादपोढमिति ऊहतेर्निष्ठायां रूपमिति शक्यमास्थातुम्। इडभावस्तु दुःसमाधानः।</strong></li>
</ul>
<h3 id="ऋ-1">ऋ</h3>
<ul>
<li>ऋ (ऋ-गतिप्रापणयोः)।</li>
<li>&lsquo;अप द्वारा मतीनां प्रत्ना ऋण्वन्ति कारवः&rsquo; (ऋ॰९.१०.६)। <strong>अपऋण्वन्ति=विवृण्वन्ति।</strong></li>
</ul>
<h3 id="एज">एज्</h3>
<ul>
<li>एज् (एजृ-कम्पने, एजृ-दीप्तौ)।</li>
<li>&lsquo;अपो अपाचीरपरा अपेजसे&rsquo; (ऋ॰५.४८.२)। <strong>अपेजसे=पृष्ठतो गमयसि।</strong></li>
</ul>
<h3 id="कल-1">कल्</h3>
<ul>
<li>कल् (कल-क्षेपे)।</li>
<li>&lsquo;काकोऽपकालयितव्यो भवति&rsquo; (नि॰३.१८.६)। <strong>पराणोद्यो भवतीत्यर्थः। उपघातभयादिति शेषः।</strong></li>
</ul>
<h3 id="कष-3">कष्</h3>
<ul>
<li>कष् (कष-हिंसायाम्)।</li>
<li>अपपूर्वस्य कषेराथर्वणे प्रयोगः- &lsquo;यजुर्यस्मादपाकषन्&rsquo; (अथर्व॰१०.७.२०)। <strong>अपातक्ष्णुवन्, निरकृन्तन्।</strong></li>
</ul>
<h3 id="कत-2">कित्</h3>
<ul>
<li>कित् (कित-निवासे रोगापनयने च)।</li>
<li>&lsquo;ततो नापचिकित्सति&rsquo; (अथर्व॰१३.२.१५)। <strong>नापचिकित्सति=प्रमदितुं नेच्छति।</strong></li>
</ul>
<h3 id="क-4">कृ</h3>
<ul>
<li>कृ (डुकृञ्-करणे)।</li>
<li>&lsquo;चतुर्थोपायसाध्ये तु शत्रौ सान्त्वमपक्रिया&rsquo; (शिशु॰२.५४)। <strong>अपक्रिया दोषो दुर्नयः।</strong></li>
<li>&lsquo;ऋणविगणनेऽपि यथा याज्ञवल्क्यस्मृतौ&rsquo; (३.२३४)। <strong>ऋणानां चानपक्रिया।</strong></li>
<li>&lsquo;मानवे धर्मशास्त्रे&rsquo; (११.६५) च-&lsquo;अनाहिताग्निता स्तेयमृणानामनपक्रिया इति। योऽपचके वनात् सीताम्&rsquo; (भट्टि॰८.२०)। <strong>वनमुपगम्य सीतामवाक्षिपत् अभ्यभूदिति जयमङ्गला। अपहरणेनापाकरोद् अपाराध्नोदिति तु शब्दमर्यादया लभ्योऽर्थः।</strong></li>
<li>&lsquo;दण्डमर्हन्ति दुष्यन्ति दुष्टाश्चाप्यपकुर्वते&rsquo; (भा॰वन॰२८.१५)। <strong>अपकुर्वते=क्षिण्वन्ति, परार्थं हिंसन्ति।</strong></li>
<li>&lsquo;नगरे वा पुरि वाऽपि यदि नापकरोम्यहम्&rsquo; (रा॰४.१६.१९)। <strong>अनिष्टमाचरामीत्याह।</strong></li>
<li>&lsquo;किं च राक्षसराजस्य रामेणापकृतं पुरा&rsquo; (रा॰५.८०.१३)। <strong>उक्तोऽर्थः।</strong></li>
<li>&lsquo;न पश्यामोऽनपकृतं धनं किञ्चित्क्वचिद्वयम्&rsquo; (भा॰शां॰८.३०)। <strong>अपकृतमपकारः तद्रहितम्। परार्थहानिपुरस्कारेणैव महतोऽर्थौघस्य समुपार्जनं शक्यक्रियमित्याह।</strong></li>
<li>&lsquo;दत्तस्यानपकर्म&rsquo; (मनु॰८.४)। ध <strong>नस्य दत्तस्य क्रोधादिनाऽपात्रबुद्ध्या वा ग्रहरणमपकर्म अपक्रिया, तदभावोऽनपक्रिया।</strong></li>
<li>&lsquo;अपस्करमधिष्ठाने&rsquo; (भा॰कर्ण॰३४.२२)। <strong>अपस्करः पश्चात्काष्ठम्।</strong></li>
</ul>
<h3 id="कत-3">कृत्</h3>
<ul>
<li>कृत् (कृती-छेदने)।</li>
<li>&lsquo;प्राणापानावपकृन्तामि&rsquo; (कौ॰सू॰४४)। <strong>अपच्छिनद्मि।</strong></li>
</ul>
<h3 id="कष-4">कृष्</h3>
<ul>
<li>कृष् (कृष-विलेखने)।</li>
<li>&lsquo;कच्चिदर्थेषु सप्रौढान् हितकामाननुप्रियान्। नापकर्षसि कर्मभ्यः पूर्वमप्राप्य किल्बिषम्&rsquo; (भा॰सभा॰५.७३)। <strong>अपकर्षसि=पृथक्करोषि।</strong></li>
<li>&lsquo;यदा च शोचतः शोको व्यसनं नापकर्षति&rsquo; (भा॰वन॰२४९.३७) <strong>अपकर्षति=अपनयति=अपाकरोति।</strong></li>
<li>&lsquo;धैर्यं शोकोऽपकर्षति&rsquo; (रा॰५.७१.५)।</li>
<li>&lsquo;एष रोगान्योगोऽपकर्षति&rsquo; (सुश्रुते २.१३२.५)। <strong>उक्तोऽर्थः।</strong></li>
<li>&lsquo;अपकर्षेदेवं यावत् पञ्चदश&rsquo; (सुश्रुते॰१.४०.८)। <strong>अपकर्षेत्=न्यूनीकुर्यात्।</strong></li>
<li>&lsquo;विदित्वाऽप्यपकर्षेयं शक्यं चेदपकर्षितुम्&rsquo; (भ॰आदि॰१६०.१) <strong>उक्तोऽर्थः।</strong></li>
<li>&lsquo;ततस्ततः शरैर्द्रोणमपाकर्षत पार्षतः&rsquo; (भा॰द्रोण॰९५.१९)। <strong>व्यावर्तितवानित्यर्थः।</strong></li>
<li>&lsquo;अष्टावक्रं पितुरङ्के निषण्णमपाकर्षद् गृह्य पाणौ&rsquo; (भा॰वन॰१३२.१८)। <strong>आकृष्य पृथगकरोत, उत्सङ्गाद् बलादवारोपयदित्यर्थः।</strong></li>
<li>&lsquo;अपाकर्षद् वैदेह्याः सकाशाद् राक्षसेश्वरम्&rsquo; (रा॰६.७२.६८)। <strong>उक्तोऽर्थः।</strong></li>
<li>&lsquo;तस्य मौर्वीमपाकर्षच्छूरः सङ्क्रन्दनो युधि&rsquo; (भा॰वि॰५.२५)। <strong>अवातारयदित्यर्थः।</strong></li>
<li>&lsquo;यस्मै देवाः प्रयच्छन्ति पुरुषाय पराभवम्। बुद्धिं तस्यापकर्षन्ति सोऽवाचीनानि पश्यति&rsquo; (भा॰सभा॰८१.८, उ॰३४.८१)। <strong>अपकर्षन्ति=विनाशयन्ति।</strong></li>
<li>&lsquo;अपाकर्षत्स्वकं देहं नियमैर्मानसप्रियैः&rsquo; (भा॰द्रोण॰५४.२६)। <strong>अपाकर्षत्=अकर्शयत्।</strong></li>
<li>&lsquo;पीडयन् भृत्यवर्गं हि आत्मानमपकर्षति&rsquo; (भा॰अनु॰३७.३)। <strong>आत्मानं पातयति, मानाद् भ्रंशयतीत्याह।</strong></li>
<li>&lsquo;आत्मज्ञानं समारम्भस्तितिक्षा धर्मनित्यता। यमर्थान्नापकर्षन्ति स वै पण्डित उच्यते&rsquo; (भा॰उ॰३३.१५)। <strong>नापकर्षन्ति=पृथङ् न कुर्वन्ति न भ्रंशयन्ति।</strong></li>
<li>&lsquo;श्रियं ददाति कस्मैचित्कस्माच्चिदपकर्षति&rsquo; (भा॰शा॰६८.४७)। <strong>अपकर्षति=अपहरति।</strong></li>
<li>&lsquo;वेदनां नापकर्षन्ति यतमानाश्चिकित्सकाः&rsquo; (भा॰शां॰३३१.३०)। <strong>अपकर्षन्ति लघयन्ति, न्यूनी कुर्वन्ति।</strong></li>
<li>&lsquo;स पश्यति बुद्ध्या अाम्रांश्चापकृष्यमाणान्न्यग्रोधांश्चोपधीयमानान्&rsquo; (स्थानिवत्सूत्रे भाष्ये)। <strong>अपकृष्यमाणान्=अपनीयमानान्।</strong></li>
<li>&lsquo;अग्रिमसूत्रस्थं सर्वत्र ग्रहणमिहापकृष्यते&rsquo; (४.१.१७ सूत्रवृत्तौ)। <strong>अपकृष्यते=पृष्ठत आकृष्यते।</strong></li>
<li>&lsquo;काव्यात्मभूतं रसमपकर्षयन्तः&rsquo; (सा॰द॰७.२१)। <strong>अपकृष्टं कुर्वन्त इत्याह।</strong></li>
<li>&lsquo;सर्वस्वमपकृष्टं च तथा धर्मेण बालिश&rsquo; (भा॰द्रोण॰१९८.४१)। <strong>अपकृष्टमपहृतमाच्छिन्नम्।</strong></li>
<li>&lsquo;अानायिभिरतामपकृष्टनक्राम्&rsquo; (रघु॰१६.५५)। <strong>अपनीतग्राहामित्याह।</strong></li>
<li>&lsquo;चारित्रेण महाबाहुरपकृष्टः स लक्ष्मणः&rsquo; (रा॰४.३३.२७)। <strong>अपकृष्टः=पृष्ठत आकृष्टः=प्रतिषिद्धः।</strong></li>
<li>&lsquo;अन्तःपुरप्रवेशाद् वारित इत्यर्थः।</li>
<li>&lsquo;अपकृष्टाम्बरां दृष्ट्वा तामृषिश्चकमे तदा&rsquo; (भा॰आदि॰१.१६६.३)। <strong>अपकृष्टाम्बराम्=स्रस्तवस्त्राम्।</strong></li>
<li>&lsquo;अपकृष्य च लज्जां सा स्वयमुक्तवती नृप&rsquo; (भा॰वन॰९६.३३)। <strong>अपकृष्य=पृष्ठतः कृत्य=अपास्य।</strong></li>
<li>&lsquo;दन्ताग्रभिन्नमपकृष्य निरीक्षते च&rsquo; (ऋतु॰४.१३)। <strong>पृष्ठत आकृष्य इत्याह।</strong></li>
<li>&lsquo;अथ व्युष्टायां जघनार्धादात्मानमपकृष्य तीर्थं गत्वा&hellip; (बौ॰ध॰३.४.४.७)।</li>
<li>&lsquo;न क्त्वा सेडिति प्रतिषेधं वक्ष्यति तस्यायं पुरस्तादपकर्षः&rsquo; (१.२.७ सूत्रवृत्तौ)। <strong>अपकर्षः=अपनयः=दूरीकरणम्। भ्राष्ट्रापकर्षमपूपान् भक्षयति। भ्राष्ट्रापकर्षमिति णमुलन्तम्।</strong></li>
<li>&lsquo;अपादाने परीप्सायाम्&rsquo; (१.४.५२) <strong>इति सूवोदाहरणम्।</strong>  <strong>भाष्ट्रादपकृष्य भ्राष्ट्रादपकर्षणसमनन्तरमेव भुक्त इत्याह।</strong></li>
</ul>
<p><strong>-</strong> &lsquo;सशल्यः क्लिश्यते प्राणैर्विशल्यो विनशिष्यति। इति मामाविशच्चिन्ता तस्य शल्यापकर्षणे&rsquo; (रा॰२.६३.४६-४७)॥ <strong>शल्यापकर्षणे शल्योद्धरणे।</strong></p>
<ul>
<li>&lsquo;एवकारः कर्तुरपकर्षणार्थः&rsquo; (३.४.७० सूत्रवृत्तौ)। <strong>अपकर्षणार्थः निवृत्त्यर्थः।</strong></li>
<li>&lsquo;न चास्ति सदृशं तेन किञ्चित्स्थौल्यापकर्षणम्&rsquo; (सुश्रुते २.१३९.८)। <strong>अपकर्षणं न्यूनीकरणम्।</strong></li>
</ul>
<p><strong>-</strong> &lsquo;सर्वं दैवापकृष्टं मन्यते युधिष्ठिरः&rsquo; (वेणी॰५)। <strong>अपकृष्टम्=आकृष्टम्।</strong></p>
<ul>
<li>&lsquo;अपकृष्टश्चाणक्याच्चन्द्रगुप्तः&rsquo; (मुद्रा॰४)। <strong>अपरागमापित इत्याह।</strong></li>
<li>&lsquo;नृपोऽपकृष्टः सचिवात्&rsquo; (मुद्रा॰४.१४)। <strong>उक्तोऽर्थः।</strong></li>
<li>&lsquo;न कश्चिद्वर्णानामपथमपकृष्टोऽपि भजते&rsquo; (शा॰५.१०)।</li>
<li>&lsquo;पतिं हित्वाऽपकृष्टं स्वमुत्कृष्टं या निषेवते&rsquo; (मनु॰५.१६३)। <strong>निगदव्याख्यातम्।</strong></li>
<li>&lsquo;तं दृष्ट्वा प्रमुदितैरश्वैरपकृष्टं रणाजिरात्&rsquo; (भा॰द्रोण॰२००.२८)। <strong>अपकृष्टमपोढम्, निर्यापितम्।</strong></li>
<li>&lsquo;सर्वस्वमपकृष्टं च&rsquo; (भा॰द्रोण॰१९८.४१)। <strong>आच्छिन्नं हतमित्याह।</strong></li>
<li>&lsquo;चेतसा त्वपकृष्टेन मां त्यजेथा महीपते&rsquo; (भा॰वन॰६१.३३)। <strong>चेतः=प्रतिसन्धानम्। अपकृष्टम्=हतम् (कलिनेति शेषः)</strong></li>
<li>&lsquo;अपकृष्टो महाबाहुर्नागराजस्य कन्यया (उलूप्या)। अन्तर्जले महाराज&hellip;&rsquo; (भा॰आदि॰२१४.१३)॥ <strong>अपकृष्टोऽपनीतः।</strong></li>
</ul>
<h3 id="चर-2">चर्</h3>
<ul>
<li>चर् (चर-गतिभक्षणयोः)।</li>
<li>&lsquo;यो यस्तेषामपचरेत्तमाचक्षीत वै द्विजः&rsquo; (भा॰शां॰२६७.८)। <strong>तेषामपचरेत् तेषां मध्ये द्विजयचनमतिक्रामेत।</strong></li>
<li>&lsquo;तदङ्गनास्वपाचरन्नरेन्द्रः&rsquo; (दशकु॰१६२)। <strong>अपाचरत् प्राकुरुत, अदूषयत्।</strong></li>
<li>&lsquo;क्षीणलुब्धप्रकृतिमपचरितप्रकृतिं वा (कौ॰अ॰१५.१.१८०)।</li>
<li>&lsquo;आहोस्वित्प्रसवो ममापचरितैर्विष्टम्भितो वीरुधाम्&rsquo; (शा॰५.९)। <strong>अपचरितमपराधः, व्यतिक्रमः।</strong></li>
<li>&lsquo;राजन् प्रजासु ते कश्चिदपचारः प्रवर्तते&rsquo; (रघु॰१५.४७)। <strong>अपचारो दुर्वृत्तं दुर्व्यवहारः।</strong></li>
<li>&lsquo;शिष्यो गुराविव कृतप्रथमापचारः&rsquo; (महावीर॰४.२०)। <strong>अपचारोऽपराधः।</strong></li>
<li>&lsquo;न राजापचारमन्तरेण प्रजास्वकालमृत्युश्चरति&rsquo; (उत्तर॰२)। <strong>उक्तोऽर्थः।</strong></li>
<li>&lsquo;प्रतिषिद्धवाङ्मनसापचारे&rsquo; (गौ॰ध॰३.७.८)। <strong>अपचारः कुत्सिता प्रवृत्तिः।</strong></li>
<li>&lsquo;त्वद्गतमपचारं सुहृदो मे वर्णयन्ति&rsquo; (तन्त्रा॰१.३)। <strong>अपचारं कदाचारम्।</strong></li>
<li>&lsquo;महाध्वरे विध्यपचारदोषः&rsquo; (कि॰१६.४८)। <strong>विध्यपचारदोषः कर्मस्खलनदोषः।</strong></li>
<li>&lsquo;नापचारमगमन् क्वचित्क्रियाः&rsquo; (शिशु॰१४.३२)। अ <strong>पचारो व्यृद्धिः, वैकल्यम्।</strong></li>
<li>&lsquo;कृतापचारोऽपि परैरनाविष्कृतविक्रियः। असाध्यः कुरुते कोपं प्राप्ते काले गदो यथा&rsquo; (शिशु॰२.८४)॥ <strong>अपचारोऽपथ्यम्, अपकारश्च।</strong></li>
<li>&lsquo;पदार्थानामनपचारो यथाप्राप्तकरणमभ्रेषः&rsquo; (३.३.३७ सूत्रे वृत्तौ)।</li>
<li>&lsquo;प्रोऽयं दृष्टापचार आदिकर्मणि वर्तते&rsquo; (१.३.१ सूत्रे भाष्ये)। <strong>अपचारो व्यभिचारः।</strong></li>
</ul>
<h3 id="चय-1">चाय्</h3>
<ul>
<li>चाय् (चायृ-पूजानिशामनयोः)।</li>
<li>&lsquo;गुरुवृद्धापचायिनः&rsquo; (भा॰अनु॰१४५.२३)। <strong>हीनत्वसम्पादका इति नीलकण्ठः। अत्रापशब्दो नञर्थे। विरलतमोऽयं चायधातुसहचरितस्यापोपसर्गस्य प्रयोगः।</strong></li>
<li>पूजार्थे त्वस्य प्रसिद्धिः- &lsquo;अपचिकीहि&rsquo; (अथर्व॰१.१०.४)। <strong>इत्यत्र यथा। अपचिकीहीति यङ्लुकि लोण्मध्यमैकवचने रूपम्।</strong></li>
<li>&lsquo;तत्र चायः की&rsquo; (६.१.२१) <strong>इत्यनेन चायः &lsquo;की&rsquo; इत्यादेशः।</strong></li>
<li>&lsquo;नैवोपयान्त्यपचितिं कवयस्तवेश (भा॰पु॰१०.७७.३७)। <strong>अपचितिं निष्कृतिम्।</strong></li>
</ul>
<h3 id="च-1">चि</h3>
<ul>
<li>चि (चिञ्-चयने)।</li>
<li>&lsquo;प्रकृतिः सूयते तद्वदानन्त्यान्नापचीयते&rsquo; (भा॰)। <strong>न हीयते नक्षीयत इत्याह।</strong></li>
<li>&lsquo;राजहंस तव सैव शुभ्रता चीयते नापचीयते&rsquo; (का॰प्र॰१०)। <strong>नापचीयते=नाल्पी भवति।</strong></li>
<li>&lsquo;वैचित्योपचयादुच्चैरौचित्यमपचीयते&rsquo; (शि॰भा॰१६.३४)। <strong>अपकर्षमाप्नोति=ह्रसति।</strong></li>
<li>&lsquo;तेभ्यः कुमारोऽपि यदूनां नापचीयते&rsquo; (वि॰पु॰५.३७.२६)। <strong>नापचीयते=अपकृष्टो न भवति।</strong></li>
<li>&lsquo;अपचितमपि गात्रं व्यायतत्वादलक्ष्यम्&rsquo; (शा॰२.४)।</li>
<li>&lsquo;एष ते विहितो राजन् धात्रा धर्मः सनातनः। तस्मादपचितः पार्थ लोके हास्यं गमिष्यसि&rsquo; (भा॰वन॰३३.५६)॥ <strong>अपचितो हीनः।</strong></li>
<li>&lsquo;अपचितां लोहिनीनाम्&rsquo; (सुश्रुते)। <strong>गलादारभ्याधस्तात् कक्षादिसन्धिस्थानेषु प्रसृता गण्डमाला।</strong></li>
<li>&lsquo;अगणितपरिखेदा याति षण्णां सुतानाम्। अपचयगमनाथं सप्तमं रक्षमाणा&rsquo; (बाल॰१.१०)।</li>
<li>&lsquo;अहो दुःखमिति ध्यायन् दुःखस्यापचितिं चरेत् (भा॰शां॰२५.१७)। <strong>अपचितिं प्रतीकारम्।</strong></li>
<li>&lsquo;करिष्यति महाभागे ध्रुवं चापचितिं मम&rsquo; (भा॰शल्य॰६४.३९)। <strong>उक्तोऽर्थः।</strong></li>
<li>&lsquo;अविन्देथामपचितिं वधत्रैः&rsquo; (ऋ॰४.२८.४)। <strong>अपचितिं वैरनिर्यातनम्।</strong></li>
<li>&lsquo;न वैनतेयो गरुडः प्रशंसति महाजनम्। दृष्ट्वा सुपर्णोऽपचितिं महत्या अपि भारत&rsquo; (भा॰भीष्म॰३.८४) <strong>अपचितिं नाशम्।</strong></li>
<li>&lsquo;भवेदपचितिः पूजाव्ययनिष्कृतिहानिष्विति मेदिनी।</li>
<li>मम लुब्धस्य पापस्य तथा धर्मापचायिनः&rsquo; (भा॰द्रोण॰१५०.१८)। <strong>धर्मापचायिनः=धर्मक्षेपकस्य।</strong></li>
</ul>
<h3 id="चत">चित्</h3>
<ul>
<li>चित् (चिती-सञ्ज्ञाने)।</li>
<li>&lsquo;नेत्त्वदपचेतयातै&rsquo; (वा॰सं॰२.१७)। <strong>त्वत्तः सकाशाद् वियुक्तः सन्नेष परिधिर्मास्मान् विगतचेतस्कान् करोतु (उवटः)। त्वत्तोऽपगन्तं मा जानातु। त्वदपगतचित्तो मास्तु इत्यर्थ इति महीधरः।</strong></li>
</ul>
<h3 id="चय-2">च्यु</h3>
<ul>
<li>च्यु (च्युङ्-गतौ)।</li>
<li>&lsquo;इहैवैधिमापच्योष्ठाः&rsquo; (ऋ॰१०.१७३.२)। <strong>मा नो हासीरित्याह। अस्मान् हित्वा मान्यत्र यासीरित्यभिप्रेतं मन्त्रकृतः।</strong></li>
</ul>
<h3 id="छद-1">छद्</h3>
<ul>
<li>छद् (छद-अपवारणे)।</li>
<li>आप॰श्रौ॰१.२.८.२४ इत्यत्रैष प्रयोगो दृश्यते- &lsquo;पुत्रमिवैनमनुकाङ्क्षन् सर्वधर्मेष्वनपच्छादयमानः&rsquo;। <strong>अपरच्छादिरत्र पिधानस्यापाकरणे वर्तते। अनपच्छादयमानः किञ्चिदप्यगूहमानः।</strong></li>
</ul>
<h3 id="छद-2">छिद्</h3>
<ul>
<li>छिद् (छिदिर्-द्वैधीकरणे)।</li>
<li>&lsquo;स यं प्रथमं शकलमपच्छिनत्ति&rsquo; (श॰ब्रा॰३.६.४.११)। <strong>अपच्छिनत्ति=छित्त्वा पृथक्करोति।</strong></li>
<li>&lsquo;दद्भिरपूपस्य नापच्छिन्द्यात्&rsquo; (आप॰ध॰१५.१६.१७)। <strong>उक्तोऽर्थः। दद्भिर्दशनैः।</strong></li>
<li>&lsquo;आजरसं हास्मै वाजिनं नापच्छिद्यते&rsquo; (ऐ॰ब्रा॰१.१४)। <strong>अपच्छेदो निवृत्तिः।</strong></li>
<li>&lsquo;संयुक्तस्य हि पृथग्भावोऽपच्छेदः&rsquo; (मी॰६.५.५० सूत्रे शा॰भा॰)।</li>
</ul>
<h3 id="जन-1">जन्</h3>
<ul>
<li>जन् (जनी-प्रादुर्भावे)।</li>
<li>अपजातः (पुत्रः) पितृभ्यां गुणैरपकृष्टः। <strong>जातः पुत्रोऽनुजातश्च अतिजातस्तथैव च। अपजातश्च लोकेऽस्मिञ्ज्ञेयं पुत्रचतुष्टयम्॥ मातृतुल्यगुणो जातस्त्वनुजातः पितुः समः। अतिजातोऽधिकस्तस्माद् अपजातोऽधमाधमः॥</strong></li>
</ul>
<h3 id="ज-2">जि</h3>
<ul>
<li>जि (जि-जये, जि-अभिभवे)।</li>
<li>&lsquo;अप ह वै स्नात्वा भिक्षां जयति&rsquo; (श॰ब्रा॰११.३.३.७)। <strong>अपजयति=पराजयते=हारयति।</strong></li>
<li>&lsquo;येन मृत्युमपजयति&rsquo; (श॰ब्रा॰)।</li>
<li>&lsquo;चौरहृतमपजित्य यथास्थानं गमयेत्&rsquo; (गौ॰ध॰२.१.४६)। <strong>जयेनाभिभवेनापहृत्येत्याह।</strong></li>
<li>&lsquo;आजिपथे वा कुटिं कृत्वा ब्राह्मणगव्योऽपजिगीषमाणो वसेत्&rsquo; (आप॰ध॰१.९.२४.२१)। <strong>दस्यूनपजित्य प्रत्याहर्तुमिच्छन् इत्यर्थः। ब्राह्मणगव्यः=ब्राह्मरणगवीः।</strong></li>
<li>&lsquo;वादिनोऽपजयहेतुर्निग्रहस्थानम्&rsquo; (तै॰सं॰दी॰)। <strong>अपजयः=पराजयः।</strong></li>
</ul>
<h3 id="जञ-1">ज्ञा</h3>
<ul>
<li>ज्ञा (ज्ञा-अवबोधने)।</li>
<li>&lsquo;आत्मानमपजानानः शशमात्रोऽनयद् दिनम्&rsquo; (भट्टि॰८.२६)। <strong>अपजानानः=गूहमानः, स्वरूपमाच्छादयमानः।</strong></li>
<li>&lsquo;शतं मे धारयसि, यदि न सहसे दातुं मा दाः, अपजानीषे किम्&rsquo; (वा॰मु॰)। <strong>अपजानीषेऽपलपसि, अपह्नुषे।</strong></li>
</ul>
<h3 id="तकष">तक्ष्</h3>
<ul>
<li>तक्ष् (तक्षू/त्वक्षू-तनूकरणे)।</li>
<li>&lsquo;तेजो ह वा एतद् वनस्पतीनां यद्बाह्यशकलस्तस्माद्यदा बाह्यशकलमपतक्ष्णुवन्यथ शुष्यन्ति&rsquo; (श॰ब्रा॰३.७.१.८)। <strong>अपतक्ष्णुवन्ति=तक्षणेन पृथक्कुर्वन्ति।</strong></li>
</ul>
<h3 id="तप-1">तृप्</h3>
<ul>
<li>तृप् (तृप-तृप्तौ, तृप-प्रीणने)।</li>
<li>&lsquo;स्थूलमेदस्विनमपतर्पयामः&rsquo; (चरके सूत्र॰१०.६)। <strong>उपवासमनशनं कारयाम इत्याह।</strong></li>
<li>&lsquo;ण्यन्तकस्तर्पिरुपवासने रूढः। <strong>अपशब्दोऽत्र धात्वर्थं विपर्यासयति।</strong></li>
<li>&lsquo;साम्रेडं चाहुरत्र भिषजः- <strong>अजीर्णे भोजनं विषमित्ययमपतर्पयितव्यः।</strong></li>
<li>अपतन्त्रकातुरं नापतर्पयेत्&rsquo; (सुश्रुते २.४३.१)।</li>
</ul>
<h3 id="तरप">त्रप्</h3>
<ul>
<li>त्रप् (त्रपूष्-लज्जायाम्)।</li>
<li>&lsquo;नापत्रपेत प्रश्नेषु नाविभाव्यां गिरं सृजेत्&rsquo; (भा॰शां॰९३.१०)। <strong>न्यायनिष्ठुरमुत्तरं दद्यादित्यर्थ इति नीलकण्ठः।</strong></li>
<li>&lsquo;येनापत्रपते साधुरसाधुस्तेन तुष्यति&rsquo; (भा॰वन॰२.६४)।</li>
<li>&lsquo;य आत्मनाऽपत्रपते भृशं नरः स सर्वलोकस्य गुरुर्भवत्युत&rsquo; (भा॰उ॰३३.१२१)।</li>
<li>&lsquo;तेऽपत्रपन्ति तादृग्भ्यस्तादृग्वृत्ता भवन्ति च&rsquo; (भा॰शां॰२६७.२३)।</li>
<li>&lsquo;क्रूरेण नापत्रपसे कथं शक्रेह कर्मणा&rsquo; (भा॰उ॰९.३४)। <strong>आसु सर्वत्रोदाहुतिष्वपशब्देन नार्थः कश्चिदुपजन्यते। लज्जा साऽपत्रपान्यत इत्यमरोक्तिरपि सापवादा, इहैव य आत्मनाऽपत्रपत इत्युक्तेः।</strong></li>
</ul>
<h3 id="तरस-2">त्रस्</h3>
<ul>
<li>त्रस् (त्रसी-उद्वेगे)।</li>
<li>&lsquo;अप स्म मत् तरसन्ती न भुज्युस्ता अत्रसन् रथस्पृशो नाश्वाः&rsquo; (ऋ॰१०.९५.८)। <strong>अपात्रसन्=भयाद् व्यद्रवन्।</strong></li>
<li>&lsquo;अपेतापोढमुदतपतिनापत्रस्तैरल्पशः&rsquo; (२.१.३८)। <strong>अत्र पाणिनीये तरङ्गापत्रस्त इत्युदाहरणम्। उद्विज्यापगत इत्यर्थः।</strong></li>
</ul>
<h3 id="दस-1">दस्</h3>
<ul>
<li>दस् (दसु-उपक्षये)।</li>
<li>&lsquo;नापदस्यन्ति धेनवः&rsquo; (ऋ॰१.१३५.८)। <strong>चोराद्यपहारप्रवीणा न भवन्ति इति सायणः। अपशब्देन नात्र विशेषः कश्चिदुपधीयते। केवलस्य धातोर्दुर्लभः प्रयोग इत्येव द्योत्यते।</strong></li>
</ul>
<h3 id="दश-4">दिश्</h3>
<ul>
<li>दिश् (दिश-अतिसर्जने)।</li>
<li>यदि मां रत्नागतित्वेनापदेश्यसि तदा महाननर्थः। <strong>मिथ्या मन्नाम निर्देक्ष्यसि इति विवक्षा।</strong></li>
<li>&lsquo;तावेतौ भोगापवर्गौ बुद्धिकृतौ बुद्धावेव प्रवर्तमानौ कथं पुरुषेऽपदिश्येते&rsquo; (यो॰सू॰२.१८ भाष्ये)। <strong>व्यवह्रियेते इत्याह।</strong></li>
<li>&lsquo;विजयस्त्वयि सेनायाः साक्षिमात्रेऽपदिश्यताम्&rsquo; (शिशु॰२.५९)। <strong>आरोपेणोच्यताम्।</strong></li>
<li>&lsquo;अपदेशो मे जनकान्नोत्पत्तिर्वसुधातलात्&rsquo; (रा॰१.११६.१६)। <strong>अपदेशो गोत्रनिर्देशः।</strong></li>
<li>&lsquo;केनापदेशेन पुनराश्रमं गच्छामः (शा॰२)। <strong>अपदेशो व्याजः।</strong></li>
<li>&lsquo;रक्षापदेशान्मुनिहोमधेनोः&rsquo; (रघु॰२.४)। <strong>उक्तोऽर्थः। हेत्वपदेशात् प्रतिज्ञायाः पुनर्वचनं निगमनम्। हेत्वपदेशः=हेतूपन्यासः।</strong></li>
<li>&lsquo;नैष न्यायो वेशकुलस्य यद्दातुरपदेशः&rsquo; (मृच्छ॰)। <strong>अपदेशः प्रख्यापनम्।</strong></li>
<li>&lsquo;पदे लक्ष्ये निमित्तेऽपदेश इत्यमरः। <strong>पदं स्थानम्।</strong></li>
<li>&lsquo;त्यक्तापदेशो यतिरित्यमरोद्घाटने स्वामी। अहोरात्रापदेशे गताः संवत्सरा दश&rsquo; (रा॰१.६३.११)। <strong>अहोरात्रतुल्यमित्यर्थः।</strong></li>
<li>&lsquo;देहं त्यक्त्वाऽपदेशान्ते परे परिणतिं गतः&rsquo; (यो॰वा॰६ (२)।१५८.४)। <strong>अपदेशो देवहितमायुः (देवैर्विहितो नियतो जीवनकालः) इति टीका।</strong></li>
<li>&lsquo;रहसि भर्त्रा मद्गोत्रापदिष्टा&rsquo; (दशकु॰१०२)। <strong>मन्नाम्ना सम्बोधितेत्याह।</strong></li>
<li>&lsquo;एकस्मिन्नप्याद्यन्तापदिष्टानि कार्याणि भविष्यन्ति&rsquo; (१.१.२१ सूत्रे भाष्ये)। <strong>अपदिष्टानि=उपदिष्टानि=विहितानि।</strong></li>
<li>&lsquo;प्रपदिश्यापदेश्यं च पुनर्यस्त्वपधावति&rsquo; (मनु॰८.५४)। <strong>कथनीयमपन्यसनीयं कथयित्वा यस्त्वपसरति, अन्यथा भाषत इत्यर्थः।</strong></li>
<li>&lsquo;मित्रकृत्यमपदिश्य (रघु॰१९.३१)। <strong>मित्रकृत्यं निमित्तं मिथ्योदाहृत्येत्याह।</strong></li>
<li>शिरःशूलस्पर्शमपदिशन्&rsquo; (दशकु॰५६)। <strong>उक्तोऽर्थः।</strong></li>
<li>&lsquo;क्रत्वर्थमपदिश्यान्यस्मै&rsquo; (का॰श्रौ॰७.२.७)। <strong>इहोपदिशिरपदिशिना सङ्कीर्यते। सोऽयं व्यवहारानुगः सङ्करो न व्यावहारातिगः, बहुलं दृष्टेः।</strong></li>
</ul>
<h3 id="द-7">दॄ</h3>
<ul>
<li>दॄ (दॄ-विदारणे)।</li>
<li>&lsquo;अप दृळ्हानि दर्द्रत्&rsquo; (ऋ॰६.१७.५)। <strong>भृशं दारयमाण इत्याह। अपशब्दो दारणं विशिनष्टि।</strong></li>
</ul>
<h3 id="द-8">दै</h3>
<ul>
<li>दै (दैय्-शोधने)।</li>
<li>&lsquo;अपदानान्युदाहृत्य&rsquo; (रा॰२.६५.४)। <strong>विक्रान्तान्युदात्तानि वा पूर्वकर्माणि।</strong></li>
</ul>
<h3 id="दर-4">द्रा</h3>
<ul>
<li>द्रा (द्रा-कुत्सायां गतौ)।</li>
<li>&lsquo;हायनोप द्राह्यवीरहा&rsquo; (अथर्व॰६.१४.३)। <strong>अपक्रम्य कुत्सितां गतिं गच्छेत्याह।</strong></li>
<li>&lsquo;सुगेभिर्दुर्गमतीतामपद्रान्त्वरातयः&rsquo; (ऋ॰१०.८५.३२)। <strong>अपद्रान्तु=अपद्राणा भवन्तु, विद्रवन्त्वित्याह।</strong></li>
</ul>
<h3 id="दर-5">द्रु</h3>
<p>–द्रु (गतौ)।</p>
<ul>
<li>&lsquo;परावृत्तमपावृत्तमपद्रुतमवप्लवम्&rsquo; (रा॰६.४०.२५)। <strong>प्रवणीकृतकायस्य या विद्रुतिस्तदपद्रुतम्।</strong></li>
</ul>
<h3 id="ध-5">धा</h3>
<ul>
<li>धा (डुधाञ्-धारणपोषणयोः)।</li>
<li>&lsquo;अग्निर्विश्वान्यप दुष्कृतान्यजुष्टान्यारे अस्मद् दधातु&rsquo; (ऋ॰१०.१६४.३)। <strong>अपधातु=दूरे दधातु=अपनयतु=अपाकरोतु।</strong></li>
<li>&lsquo;महो द्रुहो अप विश्वायु धायि वज्रस्य यत्पतने पादि शुष्णः&rsquo; (ऋ॰६.२०.५) <strong>अपधायि=अपाधायि।</strong></li>
<li>&lsquo;यो गा उदाजदपधा वलस्य&rsquo; (ऋ॰२.१२.३)। <strong>अपधा=अपधायाः=पिधानात्। अपधा तिरस्कृतस्तिरोहितः परिहितो वा प्रदेशः।</strong></li>
</ul>
<h3 id="धव-2">धाव्</h3>
<ul>
<li>धाव् (धावु-गतिशुद्धयोः)।</li>
<li>&lsquo;अप धावतामर्त्या मर्त्यान्मा सचध्वम्&rsquo; (अथर्व॰४.३७.१२)। <strong>अपधावत त्वरितं दूरं गच्छतेत्यर्थः।</strong>  <strong>अपशब्दो विप्रकर्षवचनः।</strong></li>
<li>&lsquo;यथा ह वै हन्यमानामपधावेद् एवमेषोऽभिषूयमाणानां स्कन्दति, तथा ह तस्य नैव धावन्नपधावन् शिष्यते&rsquo; (श॰ब्रा॰४.१.१.२६)। <strong>उक्तोऽर्थः।</strong></li>
</ul>
<h3 id="धम-2">ध्मा</h3>
<ul>
<li>ध्मा (ध्मा-शब्दाग्निसंयोगयोः)।</li>
<li>&lsquo;अपाधमदभिशस्तीः&rsquo; (ऋ॰८.७८.२)। <strong>आध्मानेनापाकरोदित्याह।</strong></li>
<li>&lsquo;इन्द्रद्विष्टामपधमन्ति मायया त्वचमसिक्नीं भूमनो दिवस्परि&rsquo; (ऋ॰९.७३.५)। <strong>तेऽपध्माता महात्मना।</strong></li>
<li>&lsquo;भस्मराशीकृताः सर्वे समेताः सगरात्मजाः&rsquo; (रा॰गोरेसियो-सं॰१.४२.२७)। <strong>उक्तोऽर्थः।</strong></li>
</ul>
<h3 id="धय-1">ध्यै</h3>
<ul>
<li>ध्यै (ध्यै-चिन्तायाम्)।</li>
<li>&lsquo;नापध्यायेन्न स्पृहयेन्नाबद्धं चिन्तयेदसत्&rsquo; (भा॰शां॰२१५.९)। <strong>परस्यानिष्टं न चिन्तयेदित्याह।</strong></li>
<li>&lsquo;अपघ्यास्यन्ति मे देव&rsquo; (भा॰द्रोण॰५४.४)।</li>
<li>&lsquo;अधर्मस्ते न भविता नापघ्यास्याम्यहं शुभे&rsquo; (भा॰द्रोण॰५४.३९)।</li>
<li>&lsquo;तदा भीमं हृदा राजन्नापघ्यास्यति सः&rsquo; (भा॰१५.६१)।</li>
<li>&lsquo;अपघ्याता च विप्रेण न्यपतद् धरणीतले&rsquo; (भा॰वन॰२०६.५)।</li>
<li>&lsquo;अपघ्यातो महेन्द्रो हि मुनिना देवशर्मणा। अस्याकाङ्क्षात्पुरा भार्याम्&rsquo; (हरि॰२.७२.६४)।</li>
<li>&lsquo;अपघ्याता भगवता महादेवेन धीमता (प्रजाः)&rsquo; (हरि॰१.३.४)। <strong>उक्तचरोऽर्थो न पुनर्वचनमपेक्षते।</strong></li>
</ul>
<p>&lsquo;अपघ्यानेन सा तेन धूमारुणसमप्रभा&rsquo; (भा॰आदि॰२३२.२९)।</p>
<h3 id="धवस-2">ध्वंस्</h3>
<ul>
<li>ध्वंस् (ध्वंसु-अवस्रंसने गतौ च)।</li>
<li>&lsquo;अपध्वंसेति बहुशो वदन् क्रोधसमन्वितः&rsquo; (हरि॰१.१२.१५)। <strong>अपध्वंस=अपेहि।</strong></li>
<li>&lsquo;आ अपध्वंस&rsquo; (दूत॰)। <strong>उक्तोऽर्थः।</strong></li>
<li>&lsquo;न चाप्यन्यमपध्वंसेत्कदाचित्कोपसंयुतः&rsquo; (भा॰आदि॰१४०.५५)। <strong>न कुत्सयेदित्याह।</strong></li>
<li>&lsquo;पांशूनपध्वंसयन्तः&rsquo; (तै॰ब्रा॰सा॰भा॰)। <strong>अपध्वंसयन्तः=दूरीकुर्वन्तः।</strong></li>
<li>&lsquo;अपध्वस्तैर्वस्तिवर्णैरिव&rsquo; (ते॰आ॰१.४.४)। <strong>अपध्वस्तै रजोदूषितैः।</strong></li>
<li>&lsquo;अपध्वस्तवपुः सोऽपि (वि॰पु॰२.१३.४१)। <strong>उक्तोऽर्थः।</strong></li>
<li>अपध्वस्तस्तु धिक्कृत इत्यमरः। <strong>मूर्ख, अपध्वस्तोऽसि।</strong></li>
<li>&lsquo;अपघ्वस्तस्त्ववमतो दुःखं जीवितमृच्छति&rsquo; (भा॰शां॰१२३.१९)।</li>
<li>&lsquo;अपध्वस्ता दस्युभूता भवन्ति ये ब्राह्मणान् क्षत्रियाः सन्त्यजन्ति&rsquo; (भा॰शां॰७३.१०)।</li>
<li>&lsquo;शरैरपध्वस्तविनीतवेषम्&rsquo; (रा॰७.८.५०)। <strong>अपध्वस्तः=अपध्वंसितः=अपस्रंसितः=त्याजितः। अपध्वस्तो विनीतो वेषोऽस्य तम्।</strong></li>
<li>&lsquo;अपध्वंसजाः स्मृताः&rsquo; (मनु॰१०.४०)। <strong>सङ्कीर्णयोनय इत्युक्तं भवति। अत्र पितरमपेक्ष्य माता प्रकृष्टवर्णतरा भवति।</strong></li>
</ul>
<h3 id="धवन">ध्वन्</h3>
<ul>
<li>ध्वन् (ध्वन-शब्दे)।</li>
<li>अपपूर्वस्यास्य च्छान्दोग्योपनिषदि प्रयोगः- &lsquo;अपध्वान्तं वरुणस्य&rsquo; (२.२२.१)। <strong>विस्वरो गानविशेषः।</strong></li>
</ul>
<h3 id="नम-2">नम्</h3>
<ul>
<li>नम् (णम-प्रह्वत्वे शब्दे च)।</li>
</ul>
<p>&lsquo;अथ य एष (यूपः) आनतः। उपरिष्टादपनतो मध्ये सोऽशनायै रूपम्&rsquo; (श॰ब्रा॰११.७.३.३)। <strong>अपनतः=बहिरावर्जितः। (शां॰ब्रा॰१०.१)। इत्यत्राप्यपनत इति प्रयुक्तं समानार्थकम्।</strong></p>
<h3 id="नश-1">नश्</h3>
<ul>
<li>नश् (णश-अदर्शने)।</li>
</ul>
<p>&lsquo;अपनश्य, धिक् त्वा जाल्मास्तु&rsquo; (शां॰ब्रा॰३०.५)। <strong>अपनश्येति नशेर्लोण्मध्यमैकवचने रूपम्। अपध्वंसेत्याह।</strong></p>
<h3 id="नह">नह्</h3>
<ul>
<li>नह्, (णह-बन्धने )</li>
<li>&lsquo;अप नह्यामि ते बाहू अपि नह्याम्यास्यम्&rsquo; (अथर्व॰७.७०.५)। <strong>पृष्ठतो बध्नामीत्यर्थः।</strong></li>
<li>&lsquo;अप नह्य वासम्&rsquo; (भा॰वन॰१९८.८)। <strong>विग्रन्थि करोमीत्याह। पूर्वत्रोदाहरणेऽपशब्दो धात्वर्थानुवादी, इह तु धात्वर्थविपर्यासकृदिति शब्दशक्तिवैचित्र्यम्।</strong></li>
</ul>
<h3 id="न-4">नी</h3>
<ul>
<li>नी (णीञ्-प्रापणे)।</li>
<li>&lsquo;न कश्चिन्नापनयते पुमानन्यत्र भार्गवात्&rsquo; (भा॰उ॰३९.३०)। अ <strong>पनयतेऽनीतिं दुर्नयं करोतीत्यर्थः।</strong></li>
<li>&lsquo;शत्रौ हि साहसं यत्तत्किमिवानापनीयते&rsquo; (रा॰६.६४.१०)। <strong>अपनीयते=अपनयः क्रियते=असद् व्यवह्रियते।</strong></li>
<li>&lsquo;निर्दिश्यापह्नुते च यः&rsquo; (मनु॰८.५३)। <strong>अत्र कुल्लूको व्याचक्षाण आह- न तन्मया निर्दिष्टमित्यपनयति। अपलपतीति च विवक्षति।</strong></li>
<li>&lsquo;यत्र संशप्तकाः पार्थमपनिन्यू रणाजिरात्&rsquo; (भा॰आदि॰२.५६)। <strong>अपनिन्युः=अपवाहितवन्तः।</strong></li>
<li>&lsquo;जलेन कः शीतमपनयति&rsquo; (पञ्चत॰१.३५३)। <strong>दूरीकरोतीत्यर्थः।</strong></li>
<li>&lsquo;अन्धतमसमन्धकारेणापनिनीषति&rsquo; (प्र॰च॰)। <strong>अपनेतुं दूरीकर्तुमिच्छतीत्याह।</strong></li>
<li>&lsquo;यदिदं राज्यमपनीतमनार्यया&rsquo; (रा॰गोरेसियो-सं॰२.११७.७)। <strong>अपहृतम्, मुषितम् इत्यर्थः।</strong></li>
<li>&lsquo;अपनीतं सुनीतेन योऽर्थं प्रत्यानिनीषते&rsquo; (भा॰उ॰३९.५४)। <strong>अपनीतमपनयेन निर्व्यूढम्।</strong></li>
<li>&lsquo;धर्मापनीतस्य दृश्यते कर्मणः फलम्&rsquo; (रा॰३.५५.४०)। <strong>धर्मापनीतस्य=धर्मापेतस्य।</strong></li>
<li>&lsquo;सर्वथा त्वपनीतं ते सीतया यत्प्रचोदितः। &hellip;नाकरोः शासनं मम&rsquo; (रा॰३.५९.२४)॥ <strong>अपनीतम्=अपनयः=अनाचारः। नपुंसके भावे क्तः।</strong></li>
<li>&lsquo;सचिवेनापनीतं ते विदुषा प्राज्ञमानिना&rsquo; (भा॰शां॰१११.५०)। <strong>अपनीतम्प्रतिकूलमाचरितम्।</strong></li>
<li>&lsquo;अपनीय शचीं भार्यां शक्यमिन्द्रस्य जीवितुम्&rsquo; (रा॰३.५४.२६)। <strong>अपनीय=अपहृत्य।</strong></li>
</ul>
<h3 id="न-5">नु</h3>
<ul>
<li>नु (णु-स्तुतौ)।</li>
<li>&lsquo;सव्येन कुशानादाय दक्षिणेनापनौति&rsquo; (शां॰गृ॰१.८)। <strong>अपनौति=एकतः करोति।</strong></li>
</ul>
<h3 id="नद-4">नुद्</h3>
<ul>
<li>नुद् (णुद्-प्रेरणे)।</li>
<li>&lsquo;न रोदसी अपनुदन्त घोराः (मरुतः)&rsquo; (ऋ॰१.१६७.४)। <strong>अपशब्दो नोदनविषयं वैदूर्यमाह।</strong></li>
<li>&lsquo;अप मृधो नुदस्व&rsquo; (ऋ॰३.४७.२)।</li>
<li>अपमृत्युं नुदन्तु (अथर्व॰१२.३.४९)।</li>
<li>&lsquo;जरां रोगमपनुद्य शरीरात्&rsquo; (शां॰गृ॰३.८) <strong>अपनुद्य=अपाकृत्य=विगमय्य।</strong></li>
</ul>
<h3 id="पद-2">पद्</h3>
<ul>
<li>पद् (पद-गतौ)।</li>
<li>&lsquo;ययोर्वधान्नापपद्यते कश्चन&rsquo; (अथर्व॰४.२८.५)। <strong>वधात् पराङ् न याति, वधविषयं नातिक्रामतीत्याह।</strong></li>
</ul>
<h3 id="प-4">पॄ</h3>
<ul>
<li>पॄ (पॄ-पालनपूरणयोः, ह्रस्वान्तोऽयमिति केचित्, पृ-प्रीतौ)।</li>
<li>&lsquo;विश्वानि पूरोरपपर्षि&rsquo; (ऋ॰१.१२९.५)। <strong>अपपर्षि=पराणुदसि।</strong></li>
</ul>
<h3 id="पर-3">प्रु</h3>
<ul>
<li>प्रु (प्रुङ्-गतौ)।</li>
<li>&lsquo;ततोऽवाङपप्रवते&rsquo; (श॰ब्रा॰५.४.३.२३)। <strong>अवप्लवत इत्याह।</strong></li>
<li>&lsquo;ततोऽसुरा अपप्रुप्नुविरे&rsquo; (श॰ब्रा॰९.५.१.२७)। <strong>अवपुप्लुविरे, अवास्कन्दन्नित्यर्थः।</strong></li>
</ul>
<h3 id="परथ">प्रोथ्</h3>
<ul>
<li>प्रोथ् (प्रोथृ-पर्याप्तौ)।</li>
<li>&lsquo;अप प्रोथ दुन्दुभे दुच्छुना इतः&rsquo; (वा॰सं॰२९.५६)। <strong>अपकृत्यापकृत्य नाशयेत्युवटः।</strong></li>
</ul>
<h3 id="पल-1">प्लु</h3>
<ul>
<li>प्लु (प्लुङ्-गतौ)।</li>
<li>&lsquo;अथ मैत्रावरुणचमसेनैतामाहुतिमपप्लावयति&rsquo; (श॰ब्रा॰३.९.३.२६)। <strong>आहुतिं तारयतीत्याह।</strong></li>
</ul>
<h3 id="बध-2">बाध्</h3>
<ul>
<li>बाध् (बाधृ-विलोडने)।</li>
<li>&lsquo;उषा उच्छन्त्यपबाधतामघम्&rsquo; (ऋ॰१०.३५.३)। <strong>दूरं नयताम्।</strong></li>
<li>&lsquo;शल्यं दुरपहरमन्यतोऽपबाध्यमानं पाटयित्वोद्धरेत्&rsquo; (सुश्रुते १.१०१.४)।</li>
<li>&lsquo;तेभ्यो वै (ऋभुभ्यः) देवा अपैवाबीभत्सन्त मनुष्यगन्धात्&rsquo; (ऐ॰ब्रा॰३.३०)। <strong>जुगुप्समानाः पृथगवातिष्ठन्तेत्याह।</strong>  <strong>अपशब्दः पार्थक्यं वक्ति। मनुष्यगन्धात् ईषन्मनुष्यत्वादिति जुगुप्सायां हेतुरुक्तः।</strong></li>
</ul>
<h3 id="भज-1">भज्</h3>
<ul>
<li>भज् (भज-सेवायाम्)।</li>
<li>&lsquo;अप ते गवां सुभगे भजाम&rsquo; (ऋ॰१०.१०८.९)। <strong>अपोद्धृत्य भागं गास्ते ददामेत्याह।</strong></li>
</ul>
<h3 id="भष-1">भाष्</h3>
<ul>
<li>भाष् (भाष-व्यक्तायां वाचि)।</li>
<li>&lsquo;न केवलं यो महतोऽपभाषते&rsquo; (कु॰५.८३)। <strong>अपभाषते=अपवदति=अधिक्षिपति=आक्रोशति।</strong></li>
</ul>
<h3 id="भद-2">भिद्</h3>
<ul>
<li>भिद् (भिदिर्-विदारणे)।</li>
<li>&lsquo;भिन्द्धि विश्वा अप द्विषः&rsquo; (ऋ॰८.४५.४०)। <strong>भित्त्वाऽपध्वंसयेत्यर्थः।</strong></li>
</ul>
<h3 id="भ-5">भू</h3>
<ul>
<li>भू (भू-सत्तायाम्)।</li>
<li>&lsquo;माकिर्देवानामपभूरिह स्याः&rsquo; (ऋ॰१०.११.९ ;१.१३१.७)। <strong>अपभूः=अस्मद्यज्ञाद् अपभविता अपगन्ता मा भूदित्यर्थः।</strong></li>
<li>&lsquo;अपभूतु दुर्मतिः&rsquo; (ऋ॰१.१३१.७)। <strong>इतो दूरेऽवतिष्ठतामित्याह।</strong></li>
<li>&lsquo;सपत्ना ये मेऽप ते भवन्तु&rsquo; (अथर्व॰४.३४.७)। <strong>अपहता भवन्त्विति सायणः।</strong></li>
<li>&lsquo;गृहमेधास आगत मरुतो मापभूतन&rsquo; (ऋ॰७.५९.१०)। <strong>माऽपेतेत्याह।</strong></li>
<li>&lsquo;पश्चा मृधो अप भवन्तु विश्वाः&rsquo; (अथर्व॰२०.९१.११)। <strong>अपहता भवन्त्वित्यर्थः।</strong></li>
</ul>
<p><strong>-</strong> &lsquo;सौधन्वना ऋभवो मापभूत&rsquo; (ऋ॰४.३५.१)। <strong>दूरे मा स्म भवतेत्याह।</strong></p>
<h3 id="म-3">मा</h3>
<ul>
<li>मा (माङ्-माने)।</li>
<li>&lsquo;अपेमां मात्रां मिमीहे&rsquo; (अथर्व॰१८.२.४०)। <strong>अप इत्युपसर्गेणापगतदोषता मानस्य प्रतिपाद्यत इति सायणः। तेन साधु मिमीह इत्यर्थः फलति। अन्यत्र दुर्लभोऽयमर्थोऽपस्य, प्रायेण दुरोऽर्थे पृथग्भावे वा प्रयोगदर्शनात्।</strong></li>
</ul>
<h3 id="मज-2">मृज्</h3>
<ul>
<li>मृज् (मृजू-शुद्धौ)।</li>
<li>&lsquo;अपामार्ग त्वया वयं सर्वं तदपमृज्महे (अथर्व॰४.१७.६)। <strong>अपमृज्महे=अपमृज्मः=नाशयामः।</strong></li>
<li>&lsquo;बैजिकं गार्भिकं चैनो द्विजानामपमृज्यते&rsquo; (मनु॰२.२७)। <strong>शोध्यते, पूयत इत्यर्थः।</strong></li>
</ul>
<h3 id="मद-1">मृद्</h3>
<ul>
<li>मृद् (मृद-क्षोदे)।</li>
<li>&lsquo;हस्तिहस्तकरीषाभ्यामपमर्दः कृतो महान्&rsquo; (रा॰)। <strong>अपमर्दः=रजः=धूलिः पङ्को वा।</strong></li>
</ul>
<h3 id="मष">मृष्</h3>
<ul>
<li>मृष् (मृष-तितिक्षायाम्)। &lsquo;मृषस्तितिक्षायाम्&rsquo; इति सूत्रे (१.२.२०) <strong>अपमृषितं वाक्यमाहेत्युदाहरणं वृत्तौ। अविस्पष्टमिति तदर्थ इति हरदत्तः पदमञ्जर्याम्।</strong></li>
<li>&lsquo;विहितं मयाऽद्य सदसीदमपमृषितमच्युतार्चनम्&rsquo; (शिशु॰१५.४६) <strong>इत्यत्र अपमृषितमसोढमित्यर्थ इति मल्लिः। उपसर्गवशाद् विपरीतार्थतेति च सः।</strong></li>
</ul>
<h3 id="म-4">मे</h3>
<ul>
<li>मे (मेङ्-प्रणिदाने)।</li>
<li>&lsquo;अपमित्यमप्रतीत्तं यदस्मि&rsquo; (अथर्व॰६.११७.१)। <strong>अपमातव्यमपाकर्तव्यं धान्यादिकमृणम् इत्येवमर्थापयते सायणः। अपमयतेरेवायं रूपनिष्पादः, मिञोऽपपूर्वस्यादर्शनात्। प्रणिदानं तु नार्थः, धातूनामनेकार्थत्वात्। अपमित्य याचते।</strong></li>
<li>&lsquo;अपमाय याचत इति उदीचां माङो व्यतीहारे&rsquo; (३.४.१९) <strong>इति सूत्रे वृत्तावुदाहरणम्। कश्चिदाह अपमयतिरत्र ऋणविगणने वर्तते। तन्न। स्यान्नाम ऋणविगणनमार्थिकोऽर्थः, न तु धातुवाच्यः सः। धातुवाच्यत्वे हि व्यतीहारो न प्रतीयेत। नागेशोऽप्युद्द्योतेऽपमयते वस्त्रादिकं परिवर्तयतीति स्माह।</strong></li>
</ul>
<h3 id="यज-2">यज्</h3>
<ul>
<li>यज् (यज-देवपूजासङ्गतिकरणदानेषु)।</li>
</ul>
<p>&lsquo;तांस्ते यज्ञस्य मायया सर्वानप यजामसि&rsquo; (कौ॰सू॰९७)। <strong>अपयजामसि=यज्ञेनावगमयामः।</strong></p>
<h3 id="य-3">या</h3>
<ul>
<li>या (या-प्रापणे, प्रापणमिह गतिः)।</li>
<li>&lsquo;सोऽपयामि शनैर्वीर बलवानेष पापकृत्&rsquo; (भा॰वन॰१८.८)। <strong>अपयामि=अपक्रामामि=पलाये। अपक्रमोऽपयानम्।</strong></li>
<li>अपयानं पलायनमित्यमरः।</li>
<li>&lsquo;मिथ्याज्ञानापाये दोषा अपयान्ति&rsquo; (सर्व॰सं॰)। <strong>अपयान्ति=अपयन्ति =नश्यन्ति।</strong></li>
<li>अपयानेऽपि च भवान् समर्थो लबुविक्रमः&rsquo; (रा॰)। <strong>उक्तोऽर्थः।</strong></li>
<li>&lsquo;अपयाने मनः कृत्वा फाल्गुनं वाक्यमब्रवीत्&rsquo; (भा॰द्रोण॰१७३.२४)।</li>
<li>आचार्यमातृपितृहन्तारस्तत्प्रसादादपयाप्याद्वा। एषा तेषां प्रत्यापत्तिः&rsquo; (व॰धर्म॰१५.१९)।</li>
<li>&lsquo;रक्षोऽधमेन वृकवद् विपिनेऽसमक्षं वैदेहराजदुहितर्यपयापितायाम्&rsquo; (भा॰पु॰९.१०.११)। <strong>अपयापिता=अपोढा, अपहृता।</strong></li>
</ul>
<h3 id="य-4">यु</h3>
<ul>
<li>यु (यु-मिश्रणामिश्रणयोः)।</li>
<li>&lsquo;अप स्वसारं सनुतर्युयोति&rsquo; (ऋ॰१.९२.११)। <strong>अपयुयोति=वियौति=वियुङ्क्ते। स्वसारमुषसम्।</strong></li>
</ul>
<h3 id="यज-3">युज्</h3>
<ul>
<li>युज् (युजिर्-योगे)।</li>
<li>&lsquo;एष एवैकविंशो य एष तपति। स एतस्मादेकविंशादपयुङ्क्ते&rsquo; (श॰ब्रा॰५.५.३.४)। <strong>अपयुङ्क्त=पृथग्भवति। आत्मानं ततो निष्क्रीणाति। अपशब्दो वेरर्थे। अकर्मक इह धातुः।</strong></li>
</ul>
<h3 id="रञज">रञ्ज्</h3>
<ul>
<li>रञ्ज् (रञ्ज-रागे)।</li>
<li>&lsquo;श्वासापरक्ताधरः&rsquo; (शा॰)। <strong>अपरक्तः=अपगतरागः=अपगतलौहित्यः, विवर्णः।</strong></li>
<li>&lsquo;नूनं मित्राणि ते रक्षः साधूपचरितान्यपि। स्वदोषादपरज्यन्ते&rsquo; (रा॰)। <strong>अनुरागं त्यजन्तीत्याह।</strong></li>
<li>पित्राऽपरञ्जितास्तस्य प्रजास्तेनानुरञ्जिताः&rsquo; (हरि॰१.५.३०, वि॰पु॰१.१३.४८)। <strong>अपरञ्जिताः=अपरागं गमिता उद्वेजिताः।</strong></li>
</ul>
<h3 id="रम-2">रम्</h3>
<ul>
<li>रम् (रमु-क्रीडायाम्)</li>
<li>(इरिणम्) अपरता अस्मादोषधय इति वा&rsquo; (नि॰६.८.१)। <strong>अपरताः=अपगताः, अवस्थानमकुर्वाणाः।</strong></li>
<li>&lsquo;प्रेक्ष्याद्रिसान्वपरतान्यसमस्तसत्त्वम्&rsquo; (भा॰पु॰१०.२१.१०)। <strong>अपरतम्= निश्चेष्टम्=कर्मान्तरविरतम्। अपशब्दो वेरर्थे। लौकिके साहित्येऽपपूर्वस्य रमेर्लभः प्रयोगोऽन्यत्र श्रीमद्भागवतात्। तत्र च्छन्दोऽनुकरणं बहुलम्।</strong></li>
</ul>
<h3 id="रध-1">राध्</h3>
<ul>
<li>राध् (राध/साध-संसिद्धौ)।</li>
<li>&lsquo;अपैतेनारात्सीरसौ स्वाहा&rsquo; (अथर्व॰५.६.७)। <strong>अपारात्सीः=अपराधमचारीः। दुष्कृतमकार्षीः। अपाचारीः। अपशब्दो धात्वर्थं विपरीतयति।</strong></li>
<li>&lsquo;अन्त्यजातिद्विजातिं तु येनाङ्गेनापराध्नुयात्। तत्तदेव च्छेदयेत्तस्य&rsquo; (अग्निपु॰)। <strong>अत्रापराधिर्हिंसायां वर्तते।</strong></li>
<li>&lsquo;राधो हिंसायाम्&rsquo; (६.४.१२३) सूत्रे वृत्तौ <strong>अपरेधतुः, अपरेधुरिति हिंसाद्योतनायापपूर्वस्य राधेरेत्वाभ्यासलोपौ दर्शितौ।</strong></li>
<li>&lsquo;येषां युधिष्ठिरो राजा कस्माद्धर्मेऽपराध्नुयुः&rsquo; (भा॰वि॰५२.६)। <strong>अपचरेयुरित्यर्थः।</strong></li>
<li>&lsquo;धर्मे च नापराध्नोति&rsquo; (भा॰शां॰७१.१)। <strong>उभयत्र सौवादिकोऽपि राधिरकर्मकः। अन्यत्रापि तथा।</strong></li>
<li>&lsquo;यदि बीभत्सुरायातस्तदा कस्यापराध्नुमः&rsquo; (भा॰वि॰४७.८)।</li>
<li>&lsquo;यया(इप्वा)ऽपैव राघ्नोति&rsquo; (श॰ब्रा॰५.३.५.२९)। <strong>याऽस्येषुरपराध्यतीत्याह।</strong></li>
<li>&lsquo;यथा गत्वा काष्ठामपराध्नुयात् तादृक्तत्&rsquo; (ऐ॰ब्रा॰४.९)। <strong>स्खलनपतनादिरूपमपराधं कुर्यादित्याह।</strong></li>
<li>&lsquo;ममापि सोऽपराध्नोति यो युष्माकमसौम्यकृत्&rsquo; (भा॰कर्ण॰३३.४१)। <strong>मय्यप्यपचरति, मय्यप्यपराद्धो भवति।</strong></li>
<li>&lsquo;एवं स्त्री नापराध्नोति नर एवापराध्यति&rsquo; (भा॰शां॰२६६.३८)। <strong>अपराध्नोति=दोषभाग्भवति। श्यन्विकरणस्तु दिवादी राधिर्नैयत्येनाकर्मकः।</strong></li>
<li>&lsquo;कच्चिन्नु राजपुत्रि ते सपत्नी चैत्रवाहनी। चित्राङ्गदा वरारोहा नापराध्यति किञ्चन&rsquo; (भा॰आश्व॰८१.४)। <strong>&lsquo;ते&rsquo; इति चतुर्थ्यन्तम्। उक्तोऽर्थः।</strong></li>
<li>&lsquo;दैवं तत्रापराध्यति&rsquo; (रा॰६.१०१.९)। <strong>विधेरयं दोष इत्याह।</strong></li>
<li>&lsquo;यौवनमत्रापराध्यति न चारित्र्यम्&rsquo; (मृच्छ॰९)। <strong>यौवनमत्रार्थे दोषभाजनं भवतीत्यर्थः।</strong></li>
<li>&lsquo;सैषा किं चापराध्यति&rsquo; (कथा॰२१.८०)। <strong>कमाचारमुच्चरते? केनापराधेन तद्वती भवति।</strong></li>
<li>&lsquo;कः कस्येहापराध्यति&rsquo; (भा॰शां॰१३९.४९)। <strong>इत्यादिषूदाहृतिष्वकर्मकता राध्यते राधा भवति।</strong></li>
<li>&lsquo;न दूये सात्वतीसूनुर्यन्मह्यमपराध्यति&rsquo; (शिशु॰२.११)। <strong>शिशुपालो मे द्रुह्यतीत्याह।</strong></li>
<li>&lsquo;तथा नस्त्वं गौतम माऽपराधास्तव च पितामहा यथा&rsquo; (श॰ब्रा॰१४.९.१.११)। <strong>अवश्यमुपेहि नः, असन्निधानेनापराद्धो मा भूरित्याह। प्रत्यक्षादिप्रमासिद्धविरुद्धार्थाभिधायिनः।</strong></li>
<li>&lsquo;वेदान्ता यदि शास्त्राणि बौद्धैः किमपराध्यते&rsquo; (प्र॰च॰२.४)॥ <strong>कोऽपराधः क्रिपते, किं विघटयते, किं विक्रियत इत्याह।</strong></li>
<li>&lsquo;सर्वकार्येष्वपराध्यत्वान्नापराध्यन्ति चाङ्गनाः&rsquo; (भा॰शां॰२६६.४०)। <strong>सर्वकार्येष्वपराध्यत्वादनुरोध्यत्वावल्पबलत्वेन सर्वथा पुरुषाधीनत्वान्नापराध्यन्ति (दोषभाजो न भवन्ति) इति नीलकण्ठः।</strong></li>
<li>&lsquo;प्रोवाच कोसलपतिः प्रथमापराद्धः&rsquo; (रघु॰९.७९)। <strong>प्रथममपराधं कृतवान्। कर्तरि क्तः। अकर्मकत्वात्।</strong></li>
<li>&lsquo;किं पुनरसुरावलेपेन भवतीनामपराद्धम्&rsquo; (विक्रम॰१)। <strong>भावे क्तः। अकर्मकत्वात्। कोऽपराधः कृतः, को व्यतिक्रमोऽनुष्ठित इत्यर्थः।</strong></li>
<li>&lsquo;निमित्तादपराद्धेषोर्धानुष्कस्येव वल्गितम्&rsquo; (शिशु॰२.२७)। <strong>निमित्तम्=लक्ष्यम्। अपराद्धेषुः=च्युतसायकः।</strong></li>
<li>अपराद्धाऽभिषेकवेलोपाध्यायस्य (विद्ध॰३)। <strong>अपराद्धा=अतिक्रान्ता। सकर्मकोऽत्र राधिः सौवादिको वेद्यः। कर्मणि क्तः।</strong></li>
<li>&lsquo;एतद्वा अनपराद्धं नक्षत्रं यत्सूर्यः (श॰ब्रा॰२.१.२.१९)। <strong>अकर्मको दिवादिर्धातुः, कर्तरि क्तः।</strong></li>
</ul>
<h3 id="रध-2">रुध्</h3>
<ul>
<li>रुध् (रुधिर्-आवरणे)।</li>
<li>&lsquo;अनुव्रतामप जायामरोधम्&rsquo; (ऋ॰१०.३४.२)। <strong>अपरोधम्=अपारोधम्=अपारुधम्=अवारयम्=स्वस्माद् दूरेऽपास्यम्=पराणुदं गृहात्।</strong></li>
<li>&lsquo;सायमागतमतिथिं नापरुन्ध्यात्&rsquo; (व॰धर्म॰८.४)। <strong>न पराणुदेत।</strong></li>
<li>&lsquo;द्वैष्टि श्वश्रूरप जाया रुणद्धि&rsquo; (ऋ॰१०.३४.२)। <strong>गृहप्रवेशाद् वारयति। न मे त्वया कश्चिदर्थ इति प्रत्याचष्टे।</strong></li>
<li>&lsquo;योऽवगतः सोऽपरुध्यतां योऽपरुद्धः सोऽवगच्छतु&rsquo; (तै॰सं॰६.६.५.३)। <strong>अपरुध्यताम्=वार्यताम्।</strong></li>
<li>&lsquo;दुष्टरीतुर्ह पौसायनः। दशपुरुषं राज्यादपरुद्ध आस&rsquo; (श॰ब्रा॰१२.९.३.१)। <strong>अपरुद्धः=निरस्तः=बहिष्कृतः। दशपुरुषम् राज्यात्=आ दशभ्यः पुरुषेभ्यः स्ववंशजेषु स्थिताद्राज्यात्।</strong></li>
<li>&lsquo;अन्यक्षेत्रेऽपरुद्ध चरन्तम्&rsquo; (अथर्व॰३.३.४)। <strong>अपरुद्धः सन्, अवरुद्धं प्रच्छन्नं यथा स्यात्तथा। लोके यमर्थमवरुद्धशब्द आह तमिह च्छन्दस्यपरुद्धशब्दः। उपसर्गभेदो नार्थभेदः।</strong></li>
<li>&lsquo;सिन्धुक्षिद्राजर्षिर्योगपरुद्धश्चरन्&rsquo; (पञ्चविंश॰१२.१२.६)। <strong>उक्तोऽर्थः।</strong></li>
<li>&lsquo;यस्य व्रत्येऽहनि पत्न्यनालम्भुका स्यात् तामपरुध्य यजेत&rsquo; (याज्ञ॰३.४५ मिताक्षरायामुद्धृतम्)। <strong>अपरुध्य=परिहृत्य।</strong></li>
<li>&lsquo;तस्मादाहुर्न सायमतिथिरपरुध्य इति&rsquo; (ऐ॰ब्रा॰५.३०)। <strong>अपरुध्यः=अपरोध्यः=अपनोद्यः=निराकरणीयः।</strong></li>
</ul>
<h3 id="लप-2">लप्</h3>
<ul>
<li>लप् (लप-व्यक्तायां वाचि)।</li>
<li>&lsquo;संश्रुत्य च तपस्विभ्यः सत्रे वै यज्ञदक्षिणाम्। तां चापलपताम् पापः&rsquo; (रा०२.७५.२६)। <strong>अपलपताम्=अपलपतु। निह्नुताम्=उक्तं नाङ्गीकरोतु।</strong></li>
<li>&lsquo;राजदेयमपलपितम्&rsquo; इति मनु॰८.४०० इत्यत्र कुल्लूकः।</li>
<li>&lsquo;तदनुभवसिद्धमपलपतो गजनिमीलिकैव (सा॰द॰)। <strong>अपलपतोऽनभ्युपगच्छतः=अप्रतिपद्यमानस्य।</strong></li>
<li>&lsquo;अपलापयमानस्य शत्रूंस्तस्याभवन्मतिः&rsquo; (भट्टि॰८.४४)। <strong>वञ्चयमानस्य। लियः सम्माननशालीनीकरणयोश्चेति सूत्रे वृत्तौ तत्पूर्वस्य लापेरात्मनेपदं दर्शितम्, नापपूर्वस्य। भट्टिप्रयोगः किम्प्रमाणक इति सुधीभिर्विचार्यम्।</strong></li>
<li>&lsquo;जयन्ति महतां संस्तुतापलापिन्यः कल्याणिन्यो नीतयः&rsquo; (मालती॰१०)। <strong>अपलापो निह्नवः।</strong></li>
<li>&lsquo;दैन्याद् उन्मुखदर्शनापलपनैः पिण्डार्थमायस्यतः&rsquo; (मुद्रा॰३.१४)। <strong>अपलपनमिहादरो वा स्यात् प्रियोक्तिश्चाटूक्तिर्वा। अत्रार्थे प्रमाणं तु नोपलभामहे, न चार्थान्तरं प्रतिभाति। न चापि पाठान्तरमस्ति।</strong></li>
</ul>
<h3 id="लष">लष्</h3>
<ul>
<li>लष् (लष-कान्तौ, कान्तिरिच्छा)।</li>
<li>प्रलापिनो भविष्यन्ति कदान्वेतेऽपलाषुकाः। <strong>अपलाषुकाः=अपगताभिलाषाः।</strong></li>
<li>&lsquo;लषपतपद..&rsquo; (३.२.१५४) <strong>सूत्रे वृत्तौ अपलाषुकं वृषलसङ्गतम् इत्युदाहरणं स्थितम्। तत्रापलषति नामिलषतीत्येवार्थः सन्देहानास्कन्नः। इदं तु सन्दिह्यते कर्तरि ताच्छील्ये उकञि वृषलसङ्गतमपलाषुकमिति कथं सङ्गच्छेत। अत एवास्माभिः स्वकृतौ व्याकरणचन्द्रोदयेऽपलाषुको वृषलसङ्गतमिति पाठ ऊहितः।</strong></li>
</ul>
<h3 id="लख">लिख्</h3>
<ul>
<li>लिख् (लिख-अक्षरविन्यासे)।</li>
<li>&lsquo;अपास्याः केश्यं मलमप शीर्षण्यं लिखात्&rsquo; (अथर्व॰१४.२.६८)। <strong>अप लिखात्= उल्लिख्यापाकुर्यात्।</strong></li>
</ul>
<h3 id="लप-3">लुप्</h3>
<ul>
<li>लुप् (लुप्लृ-छेदने)।</li>
<li>&lsquo;तस्माद् देवास्तमोऽपालुम्पन्&rsquo; (का॰सं॰१२.१३)। <strong>अपालुम्पन्=अपाच्छिन्दन्।</strong></li>
</ul>
<h3 id="वच-4">वच्</h3>
<ul>
<li>वच् (वच-परिभाषणे)।</li>
<li>&lsquo;एका च मे दश च मेऽपवक्तार ओषधे&rsquo; (अथर्व॰५.१५.१)। <strong>निन्दितार इत्याह।</strong></li>
<li>&lsquo;अपदे पादा प्रतिधातवेऽकरुतापवक्ता हृदयाविधश्चित्&rsquo; (ऋ॰१.२४.८)। <strong>अपवक्ता=वचनेन वारयिता।</strong></li>
</ul>
<h3 id="वद-2">वद्</h3>
<ul>
<li>वद् (वद-व्यक्तायां वाचि)।</li>
<li>&lsquo;उत मेऽपवदेयुः&rsquo; (तै॰ब्रा॰२.३.९.९)। <strong>मां निन्देयुरित्यर्थः।</strong></li>
<li>&lsquo;नार्तोऽप्यपवदेद् विप्रान्&rsquo; (मनु॰४.२३६)। <strong>उक्तोऽर्थः।</strong></li>
<li>&lsquo;स्नातान् अपवदेयुस्तान् इतिहासः पुरातनैः&rsquo; (याज्ञ॰३.७)। <strong>शोकनिरसनसमर्थैर्वचोभिर्बोधयेयुरिति मिताक्षरा। अपगतदुःखान् कुर्युरित्यपरार्कः।</strong></li>
<li>तस्मान्नित्यं क्षमा तात पण्डितैरपवादिता&rsquo; (भा॰वन॰२८.८)। <strong>अपवादिता=अनभिनन्दिता। अब्राह्मणवध उक्तः।</strong></li>
<li>&lsquo;अत्रापवदति&rsquo; (बौ॰ध॰२.२.४.३ सूत्रे गोविन्दस्वामिविवरणम्)। <strong>अत्रापवादमाहेत्यर्थः।</strong></li>
<li>&lsquo;धनकामो न्यायमपवदते&rsquo; (पा॰१.३.७३ सूत्रे वृत्तिः)। <strong>न्यायापवादेन (न्यायानभ्युपगमेन) धनमर्जयिष्यामीति मन्यत इत्यर्थ इति च वृत्तिः।</strong></li>
<li>&lsquo;नृभ्योऽपवदमानस्य रावणस्य गृहं ययौ&rsquo; (भट्टि॰८.४७)। <strong>क्रुध्यतोऽसूयतो वेति जयमङ्गला। अन्यत्र दुर्लभोऽयमर्थ इत्यस्य स्वीकारे सङ्कुचामः।</strong></li>
<li>&lsquo;अध्यारोपापवादाभ्यां वस्तुतत्त्वविनिर्णयः&rsquo; (वेदान्ते)। <strong>अपवादः=प्रतिवादः=निराकरणम्।</strong></li>
<li>&lsquo;गुणापवादेन तदन्यरोपणात्&rsquo; (कि॰१४.१२)। <strong>गुणापह्नवेन, गुणानस्वीकृत्य। उत्सर्गाणां सामान्यशास्त्राणां स्वस्माद् विषयाद्व्यावर्तकं विशेषशास्त्रमपवादः।</strong></li>
<li>&lsquo;अपवादैरिवोत्सर्गाः कृतव्यावृत्तयः परैः&rsquo; (कु॰२.२७)।</li>
<li>&lsquo;नहीश्वर आज्ञापयति अपवादैरुत्सर्गा बाध्यन्तामिति भाष्ये। ततोऽपवादेन पताकिनीपतेश्चचाल निर्ह्रादवती महाचसूः&rsquo; (कि॰१४.२७)। <strong>अपवादः=आदेशः।</strong></li>
<li>अपवादौ निन्दाज्ञे इति चामरः।</li>
<li>अपवादोऽप्यथावेश इति सज्जन इति मल्लिः।</li>
<li>&lsquo;मधुकरैरपवादकरैरिव&rsquo; (शिशु॰६.९)। <strong>अपवादकरैर्व्याधैः।</strong></li>
<li>अपवादं मृगवञ्चनाय घण्टादि कुत्सितं वाद्यं कुर्वन्ति तैरिति मल्लिः।</li>
<li>&lsquo;प्रातिलोम्यापवादेषु&rsquo; (याज्ञ॰२.२०७)। <strong>निकृष्टवर्णकृता उत्कृष्टवर्णस्य निन्दा। प्रातिलोम्यापवादः।</strong></li>
</ul>
<h3 id="वप-3">वप्</h3>
<ul>
<li>वप् (डुवप-बीजसन्तानं क्षेत्रे विकिरणं गर्भाधानं च। अयं छेदनेऽपि)।</li>
<li>&lsquo;यासां तिस्रः पञ्चाशतोऽभिव्लङ्गैरपावपः&rsquo; (ऋ॰१.१३३.४)।</li>
<li>&lsquo;यो वर्चिनः शतमिन्द्रः सहस्रमपावपत्&rsquo; (ऋ॰२.१४.६)। <strong>अपावपत्=व्यकिरत्=व्यघटयत्। अपपूर्वो वपिर्नाशार्थ इति तु सायणः।</strong></li>
</ul>
<h3 id="वस-1">वस्</h3>
<ul>
<li>वस् (वस-निवासे)।</li>
</ul>
<p>&lsquo;अपवासे नक्षत्राणाम्&rsquo; (अथर्व॰३.८.७)। <strong>अपवासे=अपगमनकाले।</strong></p>
<h3 id="वह-3">वह्</h3>
<ul>
<li>वह् (वह-प्रापणे)।</li>
</ul>
<p>&lsquo;अपोवाह च वासोऽस्या मारुतः शशिसन्निभम्&rsquo; (भा॰आदि॰७२.३)। <strong>अपोवाह=अपोढवान्। वान्वातस्तदुड्डाय्यापनिनायेत्याह।</strong></p>
<ul>
<li>&lsquo;अपो वाह वसिष्ठं तु प्राचीं दिशमतन्द्रिता&rsquo; (भा॰शल्य॰४२.३६)। <strong>पराचकर्षेत्याह। ऊढ्वाऽपनिनायेत्यर्थः।</strong></li>
<li>&lsquo;स (राक्षसः) कीचकमपोवाह वातवेगेन भारत&rsquo; (भा॰वि॰१६.११)। <strong>उक्तोऽर्थः।</strong></li>
<li>&lsquo;आर्य लेखः खलु मामपवहति&rsquo; (प्रतिज्ञा॰१)। <strong>इतस्त्वरयतीत्यर्थः।</strong></li>
<li>&lsquo;मिथ उद्वहत्यथापवहति (भा॰उ॰१४.३७)। <strong>अपवहति=सम्बन्धं निराकरोति।</strong></li>
<li>&lsquo;ममापवाहितो भर्ता मृगरूपेण मायया&rsquo; (रा॰३.५३.४)। <strong>दूरं नीत इत्याह।</strong></li>
<li>&lsquo;त्रिगर्तसेनापतिना स्वरथेनापवाहितः&rsquo; (भा॰द्रोण॰१२२.३५)। <strong>अपवाहितो रणाजिराद् बहिर्गमित इति यावत्।</strong></li>
<li>&lsquo;नरैरिवोल्काभिरपोह्यमानो महागजः&rsquo; (रा॰२.२१.५३)। <strong>दूरं प्रस्थाप्यमान इत्याह।</strong></li>
<li>&lsquo;अपेतापोढमुक्तपतितापत्रस्तैरल्पशः&rsquo; (२.१.३८) <strong>इति सूत्रे कल्पनापोढ इत्युदाहरणम्।</strong>  <strong>कल्पनाया अपोढोऽपेत इत्यर्थः।</strong></li>
<li>&lsquo;ततो योद्धुमपोढानां बाणेयानाम्&rsquo; (हरि॰२.११९.९३)। <strong>अपोढानां निर्गतानाम्। वहिरत्राकर्मकः।</strong></li>
<li>&lsquo;सम्भ्रमोऽभवदपोढकर्मणाम्&rsquo; (ऋत्विजाम्)। (रघु॰११.२५)। <strong>त्यक्तकर्मणामित्यर्थः।</strong></li>
<li>&lsquo;अमी जनस्थानमपोढविघ्नं &hellip;मत्वा&rsquo; (रघु॰१३.२२)। <strong>उपप्लवरहितम् अन्तरायवर्जितमित्याह।</strong></li>
<li>&lsquo;भूतकृतः स्थोऽपोढं जन्यं भयम्&rsquo; (भा॰श्रौ॰६.१०.५)।</li>
<li>&lsquo;दिव्येन शून्यं वलयेन बाहुमपोढनेपथ्यविधिर्ददर्श&rsquo; (रघु॰१६.७३)। <strong>अपोढनेपथ्यविधिरित्यनारब्धाकल्पकल्पन इत्याह।</strong></li>
<li>&lsquo;अपोह्य वसनं स्वकम्&rsquo; (भा॰सभा॰८१.१०)। <strong>अपोह्य अवक्षिप्य।</strong></li>
<li>&lsquo;अपवाह्य तु दृष्टात्मा भरतं तव बन्धुषु&rsquo; (रा॰२.७.२६)। <strong>अपवाह्य उद्वास्येति तिलकः।</strong></li>
</ul>
<h3 id="व-6">वा</h3>
<ul>
<li>वा (वा-गतिगन्धनयोः)।</li>
<li>&lsquo;यदूवध्यमुदरस्यापवाति&rsquo; (वा॰सं॰२५.३४)। भ <strong>क्षितमपरिणतमामाशयस्थमूवध्यमुच्यते। अपवाति गन्धायत इत्युवटः। अपगच्छतीति महीधरः। गन्धायते गन्धमुद्वमतीत्येव युक्तं भाति। इहैवोत्तरत्र तस्य सुकृतीकरणस्य सुरभीकरणस्य श्रवरणात्।</strong></li>
</ul>
<h3 id="वच-5">विच्</h3>
<ul>
<li>विच् (विचिर्-पृथग्भावे)।</li>
<li>&lsquo;अथापविनक्ति&rsquo; (श॰ब्रा॰१.१.४.२२) इति।</li>
<li>&lsquo;वायुर्वो विविनक्तु&rsquo; (वा॰सं॰१.१६) इत्यस्य मन्त्रस्य ब्राह्मणम्। <strong>व्यक्तं ब्राह्मणस्थोऽपशब्दः श्रौतस्य वेरर्थे। पृथक् करोतीत्येवार्थः।</strong></li>
</ul>
<h3 id="वज-3">विज्</h3>
<ul>
<li>विज् (ओविजी-भयचलनयोः)।</li>
<li>&lsquo;अभिप्रेहि माऽपविक्थाः&rsquo; (अथर्व॰पि॰१.४७.२)। <strong>अपविक्था इत्यत्रेडभावश्छान्दसः। लोके प्रायेण विजिरुत्पूर्वो दृष्टः क्वचिदेव केवलः सम्पूर्वश्च।</strong></li>
<li>&lsquo;याप सर्पं विजमाना विमृग्वरी (पृथिवी)&rsquo; (अथर्व॰१२.१.३७)। अ <strong>पविजमाना। उद्वेजयमानेत्यर्थः।</strong></li>
</ul>
<h3 id="वश-2">विश्</h3>
<ul>
<li>विश् (विश प्रवेशने)।</li>
<li>&lsquo;अन्यत्र पापीरप वेशया धियः&rsquo; (अथर्व॰९.२. २५)। <strong>अन्यत्र प्रेषय=अन्यत्र प्रस्थापय=अन्यत्र प्रेरय।</strong></li>
</ul>
<h3 id="व-7">वी</h3>
<ul>
<li>वी (वी-गतिव्याप्तिप्रजनकान्त्यसनखादनेषु)।</li>
<li>&lsquo;न घा त्वद्रिगपवेति मे मनः&rsquo; (अथर्व॰२०.१७.२)। <strong>अपवेति=अपगच्छति।</strong></li>
<li>&lsquo;उत मे वोचतादिति सुतसोमे रथवीतौ न कामो अप वेति मे&rsquo; (ऋ॰५.६१.१८)। <strong>उक्तोऽर्थः।</strong></li>
</ul>
<h3 id="व-8">वृ</h3>
<ul>
<li>वृ (वृञ्-वरणे)।</li>
<li>&lsquo;उद्गातर् अप त्वा वृणे शतेन च निष्केण चाश्वो म उद्गास्यति&rsquo; (लाट्या॰श्रौ॰९.९.१९)।</li>
<li>&lsquo;स नो वृषन्नमुं चरुं सत्रादावन्नपा वृधि&rsquo; (ऋ॰१.७.६)। <strong>अपशब्दस्य च्छान्दसो दीर्घः।</strong></li>
<li>&lsquo;अप कृष्णां निर्णिजं देव्यावः&rsquo; (ऋ॰१.११३.१४)। <strong>अपावः=अपावृणोः।</strong></li>
<li>&lsquo;वृत्रं जघन्वाँ अप तद्ववार&rsquo; (ऋ॰१.३२.११)। <strong>उक्तोऽर्थः। ववारेति वृञो लिटि।</strong></li>
<li>&lsquo;अपवृतोऽपवेष्टित आस्ते&rsquo; (जै॰उ॰३.८.४)। <strong>अपवृतः=विवस्त्रः।</strong></li>
<li>&lsquo;बाहुबन्धनापवारितपयोधरोदगमाम्&rsquo; (मालती॰७)। <strong>अपवारितः=आच्छादितः।</strong></li>
<li>&lsquo;विटपेनापवारितशरीरा भूत्वा&rsquo; (रत्ना॰१)। <strong>अपवारितम्=तिरस्कृतम्।</strong></li>
<li>&lsquo;पत्न्यै शिरोऽपवृत्य&rsquo; (श॰ब्रा॰१४.१.४.१६)। <strong>अनावरणं कृत्वेत्याह।</strong></li>
<li>&lsquo;उत व्रजमपवर्तासि गोनाम्&rsquo; (ऋ॰४.२०.८)। <strong>अपवर्ता=उद्घाटयिता। वृञस्तृचि रूपम्। इडभावश्छान्दसः लोकेऽपवरिताऽपवरीतेति रूपद्वयम्। इड्दैर्घ्यविकल्पात्। अपवरकोऽन्तर्गृहं भवति यद् गर्भागारमुच्यते। वातगतये छिद्रमप्यपवरक उच्यते तथा च (मुद्रा॰१) प्रयोगः- &lsquo;ततश्चैकस्मादपवरकात्&rsquo;।</strong></li>
</ul>
<h3 id="वज-4">वृज्</h3>
<ul>
<li>वृज् (वृजी-वर्जने, वृजि इत्येके)।</li>
<li>&lsquo;अपवृङ्क्ष्व शत्रून्&rsquo; (अथर्व॰३.१२.६)। <strong>पराणुद, भीषयित्वा पलाययेत्यर्थः। प्रान्या तन्तूंस्तिरते धत्ते अन्या।</strong></li>
<li>&lsquo;नापवृञ्जाते न गमातो अन्तम्&rsquo; (अथर्व॰१०.७.४२)। <strong>नापवृञ्जाते=विच्छिन्तः।</strong></li>
<li>&lsquo;यन्नध्वानमपवृङ्क्ते चरित्रैः&rsquo; (ऋ॰१०.११७.७)। <strong>अपवृङ्क्ते=समाप्नोति=अध्वनोऽपवर्गमवसानं याति।</strong></li>
<li>&lsquo;कुरुष्व सलिलं राजन् प्रतिज्ञामपवर्जय&rsquo; (रा॰१.४४.७)। <strong>अपवर्जय=पूरय।</strong></li>
<li>&lsquo;समानजातीयेन कर्मणैकैकमपवर्जयति&rsquo; (आप॰श्रौ॰१.८.२५.१)। <strong>अपवर्जयति=समाप्नोति=अवसाययति।</strong></li>
<li>&lsquo;वेदानधीत्य नियतो दक्षिरणामपवर्ज्य च&rsquo; (भा॰शां॰३२६.१६)। <strong>अपवर्ज्य=प्रदाय।</strong></li>
<li>&lsquo;पुरस्तादेव भगवन् मयैतदपवर्जितम्&rsquo; (भा॰शां॰१०६.२)। <strong>अपवर्जितम्=परित्यक्तम्=परिहॄतम्।</strong></li>
<li>&lsquo;दूरापवर्जितच्छत्रैः शिरोभिः&rsquo; (रघु॰१७.७९)। <strong>दूरात्परिहृतातपत्रैरित्याह।</strong></li>
<li>&lsquo;षड्भिरपजिताऽशीतिः&rsquo; (व॰ब॰सं॰५३.७)। <strong>षड्भिस्त्यक्ता षड्भिर्विकलाऽशीतिरित्याह। घटेऽपवर्जिते ज्ञातिमध्यस्थो यवसं गवाम्।</strong></li>
<li>&lsquo;प्रदद्यात्&hellip;&rsquo; (याज्ञ॰३.२९९)॥ <strong>वारां पूर्ण घटेऽवनिनीते आवर्जिते सतीत्यर्थः।</strong></li>
<li>&lsquo;यदि तावन्न गृह्णामि ब्राह्मणेनापवर्जितम्&rsquo; (भा॰शां॰१८८.१०७)। <strong>अपवर्जितम् प्राभृतीकृतमुपायनीकृतम्।</strong></li>
<li>&lsquo;श्राद्धमपवर्जयन्&rsquo; (भा॰अनु॰८९.९)। <strong>अपवर्जयन्=ददत्।</strong></li>
<li>&lsquo;यद्यनपवृक्तार्थो यूपो विरोहेत्&rsquo; (आप॰श्रौ॰९.५.१९.१५)। <strong>नियोजनरूपोऽर्थो यद्यपवृक्तो न भवति सम्पूर्णो नास्तीत्याह।</strong></li>
<li>&lsquo;आदिरापवृक्तः&rsquo; (निष्ठा॰३.२.१०२ सूत्रे भाष्ये)। <strong>परिसमाप्त इत्यर्थः।</strong></li>
<li>पे'तुः सुमनसो दिव्याः खेचरैरपवर्जिताः&rsquo; (भा॰पु॰३.२४.७)। <strong>मुक्ता इत्यर्थः। अन्यत्र दुर्लभोऽयमर्थः। विरलतमेष्वर्थेषु शब्दान् प्रयुञ्जानो विशिष्यते भागवतकारः।</strong></li>
<li>&lsquo;त्वया कालोपसृष्टेन लोभतो नापवर्जिताः&rsquo; (भा॰शल्य॰६३.४६)। <strong>नापवर्जिताः=न दत्ताः।</strong></li>
<li>&lsquo;पञ्च ग्रामा वृता यत्नान्नास्माभिरपवर्जिताः&rsquo; (भा॰उ॰१६०.४७)। <strong>उक्तोऽर्थः।</strong></li>
<li>&lsquo;आहिच्छत्रं सकाम्पिल्यं द्रोणायाथापवर्जितम् (हरि॰१.२०.७४)।</li>
<li>&lsquo;अपवर्गेऽभिरूपभोजनं यथाशक्ति&rsquo; (गो॰गृ॰१.१.६)। <strong>अपवर्गे=कर्मसमाप्तौ।</strong>  <strong>अभिरूपभोजनं विद्वद्भोजनम्।</strong></li>
<li>&lsquo;उपक्रमप्रभृत्यपवर्गपर्यन्तम्&rsquo; (नि॰१.१)। <strong>अपवर्गः=परिसमाप्तिः।</strong></li>
<li>&lsquo;आ क्रतोरपवर्गात्&rsquo; (आश्व॰गृ॰१.२३)।</li>
<li>&lsquo;अपवर्गे यथोत्साहं ब्राह्मणानाशयेत्&rsquo; (खा॰गृ॰१.१.३)। <strong>अपवर्गे कर्मणोऽन्ते।</strong></li>
<li>&lsquo;अभिप्लुप्तव्यपकर्षणमपवर्गः&rsquo; (कौ॰अ॰१५.१.१८०)। <strong>अभिप्लुतस्य अभितः प्रसरतो व्यपकर्षणम्।</strong></li>
<li>&lsquo;अभिव्याप्यापकर्षणमपवर्गः&rsquo; (सुश्रुते २.५५८.५)। <strong>इहापवर्गोऽपवाद उक्तः।</strong></li>
<li>&lsquo;न तेऽपवर्गः सुकृताद्विना कृतः तथा यथाऽन्येषु वरेषु&rsquo; (भा॰वन॰२९७.५२ सावित्र्युपाख्याने)। <strong>ते=त्वत्तः। अपवर्गः=पुत्रफलप्राप्तिः।</strong></li>
<li>&lsquo;कृत्वापवर्गं गुरवे चरिष्यति महत् तपः&rsquo; (भा॰उ॰११४.१७)। <strong>गुरुदक्षिणां धनं दत्त्वेत्याह।</strong></li>
<li>&lsquo;आत्मदोषापवर्गेण तद्वाच्या जनमोहिनी&rsquo; (भा॰पु॰१०.२३.४६)। स्वदोषपरित्यागेनेति विवक्षति।</li>
<li>&lsquo;मुष्टेरसम्भेद इवापवर्गे&rsquo; (कि॰१६.२०)। <strong>अपवर्गो बाणमोक्षः।</strong></li>
<li>&lsquo;तथाऽपवर्गः&rsquo; (बौ॰ध॰१.७.१५.७)। <strong>अपवर्गो निर्गम इति गोविन्दस्वामी।</strong></li>
<li>&lsquo;गुणस्य सतोऽपवर्गः कर्मभिः साधर्म्यम्&rsquo; (वैशेषिक॰२.२.२५)। <strong>अपवर्ग आशुनाश इति सङ्केतकृच्छङ्करः।</strong></li>
<li>&lsquo;क्रियाणामर्थशेषत्वात् प्रत्यक्षतस्तन्निवृत्त्याऽपवर्गः स्यात्&rsquo; (मी॰सू॰११.१.२७)। <strong>अपवर्गः समाप्तिः।</strong></li>
<li>&lsquo;अपवर्गे सन्त्यागे बुद्धौ च कृतनिश्चयाः&rsquo; (भा॰शां॰२६९.३)।</li>
<li>&lsquo;अपवर्गमहोदयार्थयोः&rsquo; (रघु॰८.१६)। <strong>अपवर्गो मोक्षः।</strong></li>
<li>&lsquo;तपती योषितां श्रेष्ठा किमन्यदपवर्जनात्&rsquo; (भा॰आदि॰१७३.२५)। <strong>दानादन्यत् किं श्रेय इत्याह।</strong></li>
</ul>
<h3 id="वत-2">वृत्</h3>
<ul>
<li>वृत् (वृतु-वर्तने)।</li>
<li>&lsquo;यत्रापवर्तते युग्यं वैगुण्यात्प्राजकस्य तु&rsquo; (मनु॰८.२९३)। <strong>अपवर्तते=अन्यथा व्रजति, अपथा याति।</strong></li>
<li>&lsquo;अपवर्तामहे भूमावास्तीर्य स्वयमर्जितैः&rsquo; (रा॰२.५३.४)। <strong>अपवर्तामहे=यथा कथञ्चिच्छयनं कुर्मः।</strong></li>
<li>&lsquo;रक्षांसि चापवर्तन्ते स्थिते देवे हुताशने&rsquo; (भा॰अनु॰९२.१३)। <strong>अपवर्तन्ते=अपक्रामन्ति=अपयान्ति।</strong></li>
<li>&lsquo;तस्मादपावर्तत दूरकृष्टा&rsquo; (रघु॰६.५८)। <strong>अपावर्तत=प्रतिन्यवर्तत।</strong></li>
<li>&lsquo;तस्मादपावर्तत कुण्डिनेशः&rsquo; (रघु॰७.३३)। <strong>उक्तोऽर्थः।</strong></li>
<li>&lsquo;बृहस्पते अप तं वर्तया पथः&rsquo; (ऋ॰२.२३.७)। <strong>अपवर्तय=निवर्तय।</strong></li>
<li>&lsquo;मुकुटेनापवृत्तेन कुण्डलोज्ज्वलिताननम्&rsquo; (रा॰५.१०.२५)। <strong>अपवृत्तेन=(निद्रावशात्) पर्यस्तेन।</strong></li>
<li>&lsquo;अपवृत्तजठरशफरीकुलाकुलाः (सरितः)&rsquo; (कि॰१२.४९)। <strong>अपवृत्तजठरैः=लुठितोदरैः (शफरीकुलैः)। अपवृत्तम्=तत्क्षणक्षोभाल्लुठितम्।</strong></li>
<li>&lsquo;व्याकीर्णस्फुरदपवृत्तरुण्डखण्डः&rsquo; (मालती॰३.१७)। <strong>अपवृत्ताः=अधोमुखाः।</strong></li>
<li>&lsquo;आसक्ततिर्यगपवर्तितदृष्टिवक्त्रं (वहन्ती)&rsquo; (मालती॰१.४०)। <strong>अपवर्तिता=साचिकृता।</strong></li>
<li>&lsquo;स्नातापवृत्तैस्तुरगैर्लब्धतोयैरविह्वलैः&rsquo; (भा॰उ॰१८०.२)। <strong>अपवृत्तैः परावृत्तैः।</strong></li>
<li>&lsquo;अनिमित्तापवृत्तप्रहर्षम् &hellip;विद्रवतीव मे हृदयम्&rsquo; (अवदा॰जा॰९)। <strong>अपवृत्तः=अपकृष्टः=ह्रसितः।</strong></li>
<li>&lsquo;अपवृत्ते कर्मणि वामदेव्यगानम्&rsquo; (गो॰गृ॰१.९.२९)। <strong>अपवृत्ते=समाप्ते।</strong></li>
<li>&lsquo;अपवृत्तकर्मा लौकिकोऽर्थसंयोगात्&rsquo; (का॰श्रौ॰१.३.२८)। <strong>अपवृत्तं समाप्तं कर्म यस्मिन् सः। सोऽग्निः समाप्ते कर्मणि लौकिकः सम्पद्यते।</strong></li>
<li>&lsquo;अथ भैक्षचर्या। ब्राह्मणानां शालीनयायावराणामपवृत्ते वैश्वदेवे भिक्षां लिप्सेत&rsquo; (बौ॰ध॰२.१०.१८.४)। <strong>अपवृत्ते=निर्वृत्ते=समाप्ते।</strong></li>
<li>&lsquo;उर्वशी राजानमपगताम्बरं दृष्ट्वाऽपवृत्तसमया तत्क्षणादेवापक्रान्ता&hellip;&rsquo; (वि॰पु॰४.६.५९)। <strong>अपवृत्तसमया=अतिक्रान्तसंवित्का।</strong></li>
<li>&lsquo;नानिर्विधित्सो नावृत्तो नापवृत्तोऽस्ति कश्चन&rsquo; (भा॰शां॰२६९. ४६)। <strong>अपवत्तो निष्कर्मेति नीलकण्ठः।</strong></li>
<li>&lsquo;सव्यापवृत्तं विपुलं जटामण्डलमुद्वहन्&rsquo; (हरि॰१.५४.७)। <strong>सव्यापवृत्तम्=अप्रदक्षिणवेष्टितम्।</strong></li>
<li>&lsquo;पितृपैतामहं राज्यमपवृत्तं तदाऽनघ&rsquo; (भा॰द्रोण॰८६.१४)। <strong>अपवृत्तं सांशयिकं जातम्।</strong></li>
<li>&lsquo;कुदिनानि द्वादशभिरपवर्तितानि&rsquo; (लीला॰४.८.१५)। <strong>विभक्तानीत्याह।</strong></li>
<li>अक्षमालापवृत्तिज्ञा दुःशासनपरिग्रहा। ब्राह्मीव दौर्जनी संसद् वन्दनीया समेखला॥ <strong>अपवत्तिः=भ्रमणम्=आवर्तनम्।</strong></li>
<li>&lsquo;न त्यागोऽस्ति द्विषन्त्याश्च न च दायापवर्तनम् (मनु॰९.७९)। <strong>दायस्य हरणाल्यस्यांशस्यापवर्तनं ध्यावर्तनम्।</strong></li>
<li>&lsquo;स्थानापवर्तनम्&rsquo; (सुश्रुते २.९१.१४)। <strong>स्थानाद् अपवर्तनं विचालनम्।</strong></li>
</ul>
<h3 id="व-9">वे</h3>
<ul>
<li>वे (वेञ्-तन्तुसन्ताने)।</li>
<li>&lsquo;इमे वयन्ति पितरो य आययुः। प्र वयापवयेत्यासते तते&rsquo; (ऋ॰१०.१३०.१)। <strong>इहापवयतिरुतस्यानुतीकरणे वर्तते। अपशब्दो धात्वर्थं विपरीतयति।</strong></li>
</ul>
<h3 id="वषट-1">वेष्ट्</h3>
<ul>
<li>वेष्ट् (वेष्ट-वेष्टने)।</li>
<li>&lsquo;अपवृत्तोऽपवेष्टित आस्ते&rsquo; (जै॰उ॰३.९.४)।</li>
</ul>
<h3 id="वयध-1">व्यध्</h3>
<ul>
<li>व्यध् (व्यध-ताडने)।</li>
<li>&lsquo;अप शत्रून् विध्यतां सं विदाने&rsquo; (ऋ॰६.७५.४)। <strong>(आर्त्नी) शत्रून् परास्यताम् इत्याह।</strong></li>
<li>&lsquo;अपविध्यन्ति पापानि दानयज्ञतपो बलैः&rsquo; (भा॰शां॰९७.५)। <strong>क्षिपन्ति दूरीकुर्वन्तीत्यर्थः।</strong></li>
<li>&lsquo;यश्चाग्नीनपविध्येत (भा॰शां॰३४.६)। <strong>अपविध्येत=अपविध्येत्=सन्न्यस्येत्=हापयेत् (स्वार्थे णिच्)।</strong></li>
<li>&lsquo;योऽग्नीनपविध्यात्कृच्छ्रं द्वादशरात्रं चरित्वा पुनरादधीत&rsquo; (व॰ध॰१.२३)। <strong>अपविध्येत् इति पाठान्तरम्। उत्सृजेदित्यर्थः।</strong></li>
<li>&lsquo;पुरा श्मशाने स्रगिवापविध्यते&rsquo; (भा॰वन॰२६९.२०)। <strong>क्षिप्यत इत्यर्थः।</strong></li>
<li>&lsquo;अब्रवीदत्तरः पार्थमपविद्धः शरैर्भृशम्&rsquo; (भा॰वि॰६१.३)। <strong>अपविद्धः=विद्धः। अपशब्द इह विशेषकृन्न। भृशम् इत्यनेन गतार्थत्वात्।</strong></li>
<li>&lsquo;ताः स्वमङ्गमधिरोप्य दोलया प्रेङ्खयन् परिजनापविद्धया&rsquo; (रघु॰१९२.८)। <strong>परिजनेनापविद्धया परिचारकैः सम्प्रेषितया। सम्प्रेष्य प्रेर्य त्यक्तयेत्यर्थः।</strong></li>
<li>&lsquo;भजस्तम्भापविद्धः (परशुः)&rsquo; (महावीर॰२.३३)। <strong>क्षिप्त इत्यर्थः।</strong></li>
<li>&lsquo;महानिलेनाद्रिमिवापविद्धम्&rsquo; (भा॰कर्ण॰९१.६०)। <strong>अपविद्धम्=अवकीर्णम्, भ्रंशितम्।</strong> -&lsquo;तार्क्ष्यस्य पक्षपवनोग्रजवापविद्धं शृङ्गं गिरेरिव च तस्य हिमोत्तरीयम्&rsquo; (अवदा॰जा॰३०.२३)। <strong>अपविद्धं क्षिप्तम्।</strong> &lsquo;येनापविद्धसलिलः स्फुटनागसद्मा&rsquo; (अम्बुधिः)&rsquo; (कि॰५.३०)। <strong>अपविद्धसलिलः=क्षिप्तजलः। आलोडितोदकः।</strong> &lsquo;मृदिताश्चापविद्धाश्च दृश्यन्ते कमलस्रजः&rsquo; (रा॰२.९४.२४)। <strong>उक्तोऽर्थः।</strong></li>
<li>&lsquo;छत्राणां चापविद्धानां चामराणां च सञ्चयः&rsquo; (भा॰द्रोण॰१९२.८)। <strong>त्यक्तानां विकीर्णानाम् इत्याह।</strong></li>
<li>&lsquo;स प्रविश्याश्रमपदमपविद्धवृसीमठम्&rsquo; (भा॰वन॰२१७.४८)। <strong>अपविद्धा इतस्ततो विशीर्णा वृस्यो मठाश्च यत्र।</strong></li>
<li>&lsquo;वेदवादापविद्धांस्तु तान्विद्धि भृशनास्तिकान्&rsquo; (भा॰शां॰१२.५)।</li>
<li>&lsquo;वेदवादोऽपविद्दस्त्यक्तो यैस्तान्।</li>
<li>&lsquo;रक्षोविप्रकृतावास्तामपविद्धशुचाविव&rsquo; (रघु॰१०.७४)। <strong>अपविद्धशुचौ=निरस्तशोकौ।</strong></li>
<li>&lsquo;अपविद्धगदो बाहुः&rsquo; (कु॰२.२२)।</li>
<li>&lsquo;श्रुतापविद्धैरेतैर्वा वृथा किं शुकभाषितैः&rsquo; (तन्त्रा॰उपक्रमे ३.३४)। <strong>उक्तोऽर्थः।</strong></li>
<li>गतिं मुनेर्याम्यपविद्धलोकः&rsquo; (भा॰पु॰६.११.२१)।</li>
<li>&lsquo;हृदयमशरणं मे पक्ष्मलाक्ष्याः कटाक्षैरपहृतमपविद्धं पीतमुन्मूलितं वा&rsquo; (मालती॰१.२८)। <strong>अपविद्धम्=विक्षतम्। अत्रापशब्दो व्यधनक्रियागर्हामाह।</strong></li>
<li>&lsquo;यदा हि गर्गाणां वाहनमपविद्धं तिष्ठति&rsquo; (८.४.८ सूत्रे भाष्ये)।</li>
<li>&lsquo;मातापितृभ्यामुत्सृष्टं तयोरन्यतरेण वा। यं पुत्रं परिगृह्णीयापविद्धः स उच्यते&rsquo; (मनु॰९.१७१)॥</li>
<li>&lsquo;षण्ढापविद्धचाण्डालपापिपाषण्डिरोगिभिः&rsquo; (वीक्षिते) (वि॰पु॰३.१३.१२)। <strong>अपविद्धः सद्भिर्बहिष्कृतः।</strong></li>
<li>&lsquo;अव मा पाप्मन् सृज&rsquo; (अथर्व॰६.२६.१)</li>
<li>इति तितउनि पूल्यान्यवसिच्य अपविध्यापरेद्युस्त्रींस्त्रीन् पूरोडाशसंवर्ताश्चतुष्पथेऽप्यवचरति&rsquo; (कौ॰सू॰३०.१८)।</li>
<li>&lsquo;अपविध्य वैदिकानि कर्माणि&hellip; &lsquo;(बौ॰ध॰२.६.११.२८)। <strong>अपविध्य=परित्यज्य।</strong></li>
<li>&lsquo;मणीनामपवेधे च दण्डः प्रथमसाहसः&rsquo; (मनु॰९.२८६)। <strong>अपवेधो मौक्तिकारस्थाने वेधो, येन तद्वैकृतमापद्यते।</strong></li>
</ul>
<h3 id="वय">व्ये</h3>
<ul>
<li>व्ये (व्येञ्-संवरणे)।</li>
<li>&lsquo;अपो महि व्ययति चक्षसे तमः&rsquo; (ऋ॰७.८१.१)। <strong>अपावृणोति, अपगतावरणं करोतीत्यर्थः। इहापशब्दो धात्वर्थं विपरीतयति।</strong></li>
<li>&lsquo;तन्वोरपोऽपाचीनमपव्यये&rsquo; (अथर्व॰६.९१.१)। <strong>प्रच्छन्नं शरीरदोषं विवृणोम्याविष्करोमीत्याह।</strong></li>
<li>&lsquo;हत्वाऽपव्ययते&rsquo; (मनु॰८.३३२)। <strong>अपव्ययते=अपह्नुते=नाङ्गीकरोति।</strong></li>
<li>&lsquo;अनेकेषु चाभियोगेष्वपव्ययमानः सकृदेव परोक्तः सर्वं भजेत&rsquo; (कौ॰अ॰२.८.२६)। <strong>अपव्ययमानः=प्रच्छादयन्=अनभ्युपगच्छन्नित्यर्थः।</strong></li>
<li>&lsquo;अप्वा यदेनया विद्धोऽपवीयते&rsquo; (नि॰६.१२.४)। <strong>अपवीयते=अपवेष्ट्यते। प्राणैरिति शेषः।</strong></li>
</ul>
<h3 id="वरज-1">व्रज्</h3>
<ul>
<li>व्रज् (वज-गतौ)।</li>
<li>&lsquo;रात्स्याम इत्यपव्रजत्यध्वर्युः&rsquo; (आश्व॰श्रौ॰८.१३.१०)। <strong>अपव्रजति=अपगच्छति। रात्स्याम इति साधयाम इत्यर्थे प्रयोगः।</strong></li>
</ul>
<h3 id="शष">शुष्</h3>
<ul>
<li>शुष् (शुष-शोषणे)।</li>
<li>&lsquo;यथोदकमपपुषोऽपशुष्यत्यास्यम्&rsquo; (अथर्व॰६.१३९.४)। <strong>अपशुष्यति=सुष्ठु शुष्यति।</strong></li>
</ul>
<h3 id="शर-3">श्रि</h3>
<ul>
<li>श्रि (श्रिञ्-सेवायाम्)।</li>
<li>&lsquo;अनपश्रितः&rsquo; (आप॰ध॰१.२.६.१७)। <strong>कुड्याद्यनाश्रित इत्याह।</strong></li>
</ul>
<p>&lsquo;नक्तमासीत संश्रितः&rsquo; (लौ॰गृ॰५.४) <strong>इत्यपश्रित इत्येवमर्थापयत आदित्यदर्शनः।</strong></p>
<ul>
<li>&lsquo;इच्छन्नश्वस्य यच्छिरः पर्वतेष्वपश्रितम्&rsquo; (अथर्व॰२०.४१.२)। <strong>निलीनम् इत्यर्थः।</strong></li>
<li>&lsquo;स एतस्मिन्नन्नेऽपश्रितो भाति&rsquo; (श॰ब्रा॰१.५.२.१९)। <strong>अपश्रितो निलीनः</strong> (?)।</li>
</ul>
<h3 id="सच-2">सच्</h3>
<ul>
<li>सच् (षच-समवाये)।</li>
<li>&lsquo;अप द्वेषो अप ह्वरोऽन्यव्रतस्य सश्चिरे&rsquo; (ऋ॰५.२०.२)। <strong>ते वृद्धा अन्यव्रतस्य द्वेषं कौटिल्यं चापसचन्ते, ततोऽपेता भवन्ति न ताभ्यां समवेता भवन्तीत्याह। अत्रापशब्दो धात्वर्थं विपरीतयति।</strong></li>
</ul>
<h3 id="सद-2">सद्</h3>
<ul>
<li>सद् (षद्लृ-विशरणगत्यवसादनेषु)।</li>
<li>&lsquo;रे क्षत्रियापसदाः (वेणी॰३)। <strong>परवर्णासु अनुलोमजाः षड् अपध्वंसजाः, विलोमजा अपसदाः षड इत्यापटेकोष उद्धारः। अपसदः, अपसीदति, अपकृष्टः पृथग्भूतः सीदतीति। निहीनोऽपसदो जाल्म इत्यमरः।</strong></li>
<li>&lsquo;अलब्धपूर्वोऽपसदेऽसुरेऽर्पितः&rsquo; (भा॰पु॰८.२३.२)। <strong>अपसदोऽधमः।</strong></li>
</ul>
<h3 id="सध-2">सिध्</h3>
<ul>
<li>सिध् (षिध-गत्याम्)।</li>
</ul>
<p>–&lsquo;दूराद् दवीयोऽपसेध शत्रून्&rsquo; (ऋ॰६.४७.२९)। <strong>अपसेध=पराणुद=दूरं गमय।</strong></p>
<p>–&lsquo;संवत्सरं यवाहारस्तत्पापमपसेधति&rsquo; (मनु॰१.१९८)। <strong>अपनुदतीत्यर्थः।</strong></p>
<p>–&lsquo;पृष्टतः के पराग्वीरानपासेधन् यतव्रताः&rsquo; (भा॰भीष्म॰१४.३४)। <strong>उक्तोऽर्थः।</strong></p>
<ul>
<li>&lsquo;अपसिध्य दुरितं धत्तमायुः&rsquo; (अथर्व॰८.२.७)। <strong>अपसिध्य=निराकृत्य।</strong></li>
</ul>
<p><strong>-</strong> &lsquo;दण्डीव यूथादपसेधसि (नागम्) त्वं यो जेतुमाशंससि धर्मराजम्&rsquo; (भा॰वन॰२६८.५)। <strong>अपसेधसि पराणुदसि, व्याकरोषि।</strong></p>
<h3 id="स-7">सू</h3>
<ul>
<li>सू (षू-प्रेरणे)।</li>
<li>&lsquo;तत्रैनो अप तत् सुवामि&rsquo; (अथर्व॰६.११८.३)। <strong>अपसुवामि=परासुवामि=अपगमयामि।</strong></li>
<li>&lsquo;अपामार्ग त्वमस्मदप दुःष्वप्न्यं सुव&rsquo; (वा॰सं॰३५.११)।</li>
<li>&lsquo;अपामीवामप दुःष्वप्न्यं सुव&rsquo; (ऋ॰१०.३७.४)। <strong>उक्तोऽर्थः।</strong></li>
</ul>
<h3 id="स-8">सृ</h3>
<ul>
<li>सृ (सृ-गतौ)।</li>
<li>&lsquo;यदपसरति मेषः कारणं तत्प्रहर्तुम्&rsquo; (पञ्चत॰३.४३)। <strong>अपसरति पराचीनं याति, आत्मानमपकर्षति।</strong></li>
</ul>
<p><strong>-</strong> &lsquo;अपसृतपाण्डुपुत्रा मुञ्चन्त्यश्रूणीव लताः&rsquo; (शा॰४.२५)। <strong>अपसृतानि=अधः पतितानि। अपसृतावयवः समूहः सङ्घातः। अपसृता उद्भूता अवयवा यस्य सः।</strong></p>
<ul>
<li>&lsquo;किमर्थमपसारणा क्रियते&rsquo; (मुद्रा॰४)। <strong>अपसारणा=उत्सारणा।</strong></li>
<li>&lsquo;निरन्वयोऽनपसरः प्राप्तः स्याच्चौरकिल्बिषम्&rsquo; (मनु॰८.१९८)। <strong>अर्थागमे क्रयादिः सद्धेतुरपसरः। अपसरत्यनेनास्माद् धनमित्यपसरः प्रतिग्रहक्रयादिः। स यस्य नास्ति सोऽनपसरः।</strong></li>
</ul>
<h3 id="सज-2">सृज्</h3>
<ul>
<li>सृज् (सृज-विसर्गे)।</li>
<li>&lsquo;समहोदग्धूम्राक्षा अपसृष्टा रणाजिरात्&rsquo; (रा॰७.३२.४८)। <strong>अपसृष्टाः प्रयाताः। सृजिरिहाकर्मकः।</strong></li>
</ul>
<h3 id="सप-1">सृप्</h3>
<ul>
<li>सृप् (सृप्लृ-गतौ)।</li>
<li>&lsquo;न हि तत्तस्य वीरस्य हृदयादपसर्पति। धृतराष्ट्रस्य दुर्बुद्ध्या यद् वृत्तं द्यूतकारितम्&rsquo; (भा॰आश्रम॰१.२७)॥ <strong>अपसर्पति=अपैति। अपगच्छति।</strong></li>
<li>&lsquo;अथवा जायमानस्य यच्छीलमनु जायते। श्रूयते तन्महाराज नामृतस्यापसर्पति&rsquo; (भा॰वन॰८.११)॥ <strong>नापसर्पति=नापैति=न प्रलीयते, न विनश्यति।</strong></li>
<li>&lsquo;उत्प्रेक्षितविकारोऽपसर्पेत् (महावीर॰४)। <strong>अपसर्पेत्=राज्यकार्यं सन्न्यस्य स्ववशाद् वनं प्रवजेदित्यर्थः।</strong></li>
<li>&lsquo;अपासर्पद् द्वित्रिपदं किञ्चित् त्वरितविक्रमः&rsquo; (रा॰३.३०.२३)। <strong>अपासर्पत्=अपाक्रामत्।</strong></li>
<li>तान् (सञ्चारान्) मन्त्रिपुरोहित&hellip;. दुर्गान्तपालाटविकेषु &hellip;.भक्तितः सामर्थ्ययोगाच्चापसर्पयेत्&rsquo; (कौ॰अ॰१.१२.८)। <strong>अपसर्पयेत्=चारयेत्।</strong></li>
<li>&lsquo;अपसर्पणमुत्सर्पणमशितपीतसंयोगाः&rsquo; (वै॰सू॰५.१.१७)। <strong>अपसर्पणमात्मादीनामुत्क्रमणम्।</strong></li>
<li>&lsquo;अपसर्पिणी न तेषां वै न चैवोत्सर्पिणी द्विज&rsquo; (वि॰पु॰२.४.१३)। <strong>अपसर्पिणी=अपकर्षशीला (युगावस्था)। अपसर्पश्चरः स्पशः (अमरः)। नायं मेऽपसर्पं ददाति=अपसर्तुं नानुजानाति।</strong></li>
<li>&lsquo;शुद्धान्तचारी दुर्मुखः, समया पौरजानपदानपसर्पितुं प्रयुक्तः&rsquo; (उत्तर॰१)। <strong>पौरजानपदवृत्तमुपसृप्य निरीक्षितं प्रणिहित इत्याह। अपसर्पितुमित्यपभ्रंशः। अपसर्प इवाचरितुमित्याचारक्विबन्तादपसर्पशब्दात्तुमुंश्चेत् पौरजानपदानिति द्वितीया नोपपद्यते। तत्र सप्तम्या भाव्यम्। उपमानात्कर्तुः प्रातिपदिकादाचारे क्विब्विहितः। अपसर्प इवाचरतीत्यपसर्पति। केदलात्सृपेस्तु तुमुनीड् दुर्लभः।</strong></li>
</ul>
<h3 id="सक">स्कॄ</h3>
<ul>
<li>स्कॄ (कॄ-विक्षेपे)।</li>
<li>अपस्किरते वृषभो हृष्टः। <strong>हृष्टः सन् भुवमुत्किरति। आलिखति। अपपूर्वतालेखने वर्तमानात्किरतेर्हर्षादिषु विषयभूतेष्वात्मनेपदं भवति, धातोश्च सुडागमः। सदपि स्वादिकर्म शब्दतो नोपादीयत इति व्यवहारः प्रायिकः।</strong></li>
<li>&lsquo;रोधांसि धीरमपचस्करिरे महोक्षाः&rsquo; (शिशु॰५.६३)। <strong>आलिलिखुः। हर्षाद्रुरुजुरित्यर्थः।</strong></li>
<li>&lsquo;अपस्करो रथाङ्गम्&rsquo; (पा॰६.१.१४९)। <strong>अत्र चक्रभिन्नं रथस्याङ्गं ग्राह्यम् इति स्वामी। मुकुटस्तु विप्रतिपद्यते। आह च- सामान्येन रथस्याङ्गमक्षयुगचक्रादिकमुच्यतेऽपस्कर इति। मोनियर् अप्येतन्मतमनुप्रविष्टः।</strong></li>
</ul>
<h3 id="सखल">स्खल्</h3>
<ul>
<li>स्खल् (स्खल-सञ्चलने)।</li>
<li>&lsquo;अपस्खल इव ह स हविषां यद् गार्हपत्ये श्रपयेयुः&rsquo; (श॰ब्रा॰१.७.३.२६)। <strong>अपस्खलः खलादपभ्रष्टः कण्डनीयोंऽशः।</strong></li>
</ul>
<h3 id="सत-2">स्तु</h3>
<ul>
<li>स्तु (ष्टुञ्-स्तुतौ)।</li>
<li>&lsquo;नोत्सहन्ते महात्मानो ह्यात्मानमपस्तोतुम्&rsquo; (पञ्च॰१)। <strong>अपस्तोतुम् इत्यपपाठो भाति। उपस्तोतुमिति तु युज्यते। उपपूर्वस्य ष्टुञो बहुलं प्रयोगश्छन्दसि।</strong></li>
</ul>
<h3 id="सथ-2">स्था</h3>
<ul>
<li>स्था (ष्ठा-गतिनिवृत्तौ)।</li>
<li>&lsquo;माप स्थातं महिषेवावपानात्&rsquo; (ऋ॰१०.१०६.२)। <strong>माऽपस्थातम्=दूरे मा स्थातम्।</strong></li>
<li>&lsquo;यक्ष्मा अपतिष्ठन्तु&rsquo; (अथर्व॰पि॰१.४६.६)। <strong>उक्तोऽर्थः।</strong></li>
<li>&lsquo;अप त्या अस्थरनिरा अमीवाः&rsquo; (ऋ॰८.४८.११)। <strong>अपाभूवन्नित्यर्थः।</strong></li>
<li>अपसव्यमपष्ठु च इत्यमरः। <strong>अपतिष्ठतीत्यपष्ठु।</strong></li>
</ul>
<h3 id="सन-1">स्ना</h3>
<ul>
<li>स्ना (ष्णा-शौचे)।</li>
<li>&lsquo;अपस्नात इवारिष्टं प्रविवेश गृहोत्तमम्&rsquo; (रा॰२.४२.२२)। <strong>प्रियस्य बन्धोर्निधने सति और्ध्वदेहिकीः क्रियाः कर्तुं स्नातोऽपस्नात उच्यते।</strong></li>
<li>&lsquo;उद्वर्तनमपस्नानं विण्मूत्रे रक्तमेव च&rsquo; (मनु॰४.१३२)। <strong>अपस्नानं स्नानोदकं स्नानशिष्टं जलम्।</strong></li>
</ul>
<h3 id="सफर">स्फुर्</h3>
<ul>
<li>स्फुर् (स्फुर-सञ्चलने)। &lsquo;माप स्फरीः पयसा मा न अाधक्&rsquo; (ऋ॰६.६१.१४)। <strong>स्फुरतिरेवात्र धातुः स्वरभेदेन। मा विचालीः, मा परागाः।</strong></li>
<li>&lsquo;सहस्रं धारा द्रविरणस्य में दुहां ध्रुवेव धेनुरनपस्फुरन्ती (अथर्व॰१२.१.४५)। <strong>अपस्फुरन्ती=सहसोद्विजमाना दोग्धुः सकाशादेकपदे प्रविचलन्ती।</strong></li>
<li>&lsquo;आ यत् पतन्त्येऽन्यः सुदुधा अनपस्फुराः (अथर्व॰२०.९२.७)। <strong>उक्तोऽर्थः।</strong></li>
</ul>
<h3 id="सम-1">स्मृ</h3>
<ul>
<li>स्मृ (स्मृ-चिन्तायाम्)।</li>
<li>&lsquo;मुखाद् वमन् रुधिरमपस्मृतोऽसुरः&rsquo; (भा॰पु॰१०.१८.२९)। <strong>अपस्मृतः=अन्यमनस्को मोहं गतो वा। अपस्मारः=भूतावेशः, उन्मादः, मूर्छा।</strong></li>
</ul>
<h3 id="हन-2">हन्</h3>
<ul>
<li>हन् (हन-हिंसागत्योः)।</li>
<li>&lsquo;रक्षो यत्सर्वं दुर्भूतं तत् तम इवापहन्मसि&rsquo; (अथर्व॰८.२.१२)। <strong>दूरे कुर्मः।</strong></li>
<li>&lsquo;अयं वामाद् येनेदं मनुष्याः पक्त्वाऽश्नन्त्यथ येन पुरुषं दहन्ति स (अग्निः) क्रव्याद्। एतावेवैतदुभावतोऽपहन्ति&rsquo; (श॰ब्रा॰१.२.१.४)। <strong>अपहन्ति=पृथक्करोति।</strong></li>
<li>&lsquo;ब्रह्मास्मदपहन्तु शमलं तमश्च&rsquo; (कौ॰सू॰९७.८)। <strong>उक्तोऽर्थः।</strong></li>
<li>&lsquo;न तयोर्ज्ञाने शक्तिं करोत्यपहन्ति वा&rsquo; (उत्तर॰२.४)। <strong>अपहन्ति=नाशयति।</strong></li>
<li>&lsquo;रक्षांस्यपहन्त्वधिदूरमस्मत्&rsquo; (अथर्व॰८.७.१४)। <strong>वैयाघ्रो मणिः प्रथमचरणोक्तोऽपहनः कर्ता। दूरमपहन्तु=दूरमपनयतु।</strong></li>
<li>&lsquo;अपघ्नन्तो दुरितं हव्यगन्धैर्वैतानास्त्वां वह्नयः पावयन्तु&rsquo; (शा॰४.८)। <strong>अपघ्नन्तः=नाशयन्तः=वारयन्तः।</strong></li>
<li>&lsquo;न वै सगरीरस्य सतः प्रियाप्रिययोरपहतिरस्ति&rsquo; (छां॰उ॰८.१२.१)। <strong>अपहतिर्वारणं निवृत्तिर्वा।</strong></li>
<li>&lsquo;अपहता असुरा रक्षांसि वेदिषदः (वा॰सं॰२.२९)। <strong>अपहता दूरं गमिताः।</strong></li>
<li>&lsquo;यः पाप्मानमपजिघांसुः स्यात्&rsquo; (ऐ॰ब्रा॰४.४)। <strong>अपजिघांसुः=अपनुनुत्सुः।</strong></li>
</ul>
<h3 id="हस">हस्</h3>
<ul>
<li>हस् (हसे-हसने)।</li>
<li>&lsquo;अवसराद्यनपेक्षो हासोऽपहासो भवति। त्वया यदपहास्यं मे श्रुत्वा&rsquo; (रा॰२.२७.२)।</li>
</ul>
<h3 id="ह-8">हा</h3>
<ul>
<li>हा (ओहाक्-त्यागे)।</li>
<li>&lsquo;यावद्ग्रासं सन्नयन्नस्कन्दयन्नापजिहीताऽपजिहीत वा&rsquo; (आप॰ध॰२.१९.५)। <strong>नापजिहीत सव्येन पाणिना न मुञ्चेद् इत्युज्ज्वला। छान्दसमात्मनेपदम्। नेह ओहाङः प्रयोगः, अर्थासङ्गतेः।</strong></li>
<li>&lsquo;स विललाप सगद्गदं सहजामप्यपहाय धीरताम्&rsquo; (रघु॰८.४३)। <strong>अत्रापशब्दो विशेषकृन्न।</strong></li>
</ul>
<h3 id="ह-9">हि</h3>
<ul>
<li>हि (हि-गतौ वृद्धौ च)।</li>
<li>&lsquo;भक्तिं परां भगवति प्रतिलभ्य कामं हृद्रोगमाश्वपहिनोत्यचिरेण धीरः&rsquo; (भा॰पु॰१०.३३.४०)। <strong>अपहिनोति=अपगमयति। अपपूर्वस्य हिनोतेरत्रैव प्रयोगः। ऋषिरिव नियोगपर्यनुयोगानर्हः स्वतन्त्र एष कविः।</strong></li>
</ul>
<h3 id="ह-10">हृ</h3>
<ul>
<li>हृ (हृञ्-हरणे)।</li>
<li>&lsquo;छायामपहरति कविरर्थं चौरः पदं कुकविः&rsquo;। <strong>अपहरति=आदत्ते। स्तेनयति।</strong></li>
<li>&lsquo;सूतस्य नुदतो वाहान् क्षुरेणापाहरच्छिरः&rsquo; (भा॰वन॰२७१.२४)। <strong>अपाहरत्=अच्छिनत्।</strong></li>
<li>&lsquo;रुक्मदण्डां महाशक्तिं प्रेषितां सौमदत्तिना। शितेनोरगसङ्काशां पत्त्रिणापजहार ताम्&rsquo; (भा॰भीष्म॰६१.९)। <strong>अपजहार=चिच्छेद, चकर्त।</strong></li>
<li>&lsquo;शिरः कायादपाहरत्&rsquo; (भा॰द्रोण॰१९०.३०)। <strong>उक्तोऽर्थः।</strong></li>
<li>&lsquo;अपह्रिये खलु परिश्रमजनितया निद्रया&rsquo; (उत्तर॰१)। <strong>विधेयीक्रिये=विवशीक्रिये।</strong></li>
<li>&lsquo;यथा नापहियसे सुखेन&rsquo; (का॰शुकनासोपदेशे)। <strong>अपह्रियसे=प्रलोभ्यसे=विचाल्यसे।</strong></li>
<li>&lsquo;योऽन्यथा सन्तमात्मानमन्यथा सत्सु भाषते। स पापकृत्तमो लोके स्तेन आत्मापहारकः&rsquo; (मनु॰४.२५५)॥ <strong>आत्मापहारकः=स्वरूपप्रच्छादकः।</strong></li>
<li>&lsquo;कथं वात्मापहारं करोमि&rsquo; (शा॰१)। <strong>उक्तोऽर्थः।</strong></li>
<li>&lsquo;समित्कुशकुसुमापहारसम्मार्जनलब्धविश्रमा। <strong>अपहारः=आहरणम्। अस्थानेऽपशब्दप्रयोगः।</strong></li>
<li>&lsquo;वदनमपहरन्तीं (गौरीम्)&rsquo; (कु॰७.९५)। <strong>साचि कुर्वतीं तिरश्चीनं कुर्वाणमित्याह।</strong></li>
<li>&lsquo;कर्णनासापहारेण भगिनी मे विरूपिता&rsquo; (रा०३.३६.१३)। <strong>अपहारेण=छेदेन।</strong></li>
<li>&lsquo;अपहारस्त्वपादानम्&rsquo; (वैजयन्ती)।</li>
<li>&lsquo;अपहारस्त्वपचयः&rsquo; (अमरः)। <strong>अपचयो हानिरिति स्वामी।</strong></li>
<li>&lsquo;अन्नहर्ताऽऽमयावित्वं मौक्यं वागपहारकः&rsquo; (मनु॰११.५१)। <strong>वागपहारकः=वाचमपहरति स्तेनयति=अननुज्ञाताध्यायी, अध्ययनेऽनधिकृतः सन्यः शास्त्रं शृणोति।</strong></li>
<li>&lsquo;अन्नमपहर्तार आह्वरका भवन्ति श्राद्धे सिद्धे&rsquo; (पा॰तृन् ३.२.१३५ सूत्रे वृत्तौ)। <strong>अपहर्तारः=आच्छेत्तारः=अपलोप्तारः।</strong></li>
</ul>
<h3 id="हन-3">ह्नु</h3>
<ul>
<li>ह्नु (ह्नुङ्-अपनयने)।</li>
<li>&lsquo;न ते सख्यमपह्नुवे&rsquo; (ऋ॰१.१३०.४)। <strong>अपह्नुवे=अपनयामि=पराकरोमि।</strong></li>
<li>&lsquo;तेनाहिंसिषम्, इयं सुकन्या तया तेऽपह्नुवे&rsquo; (श॰ब्रा॰४.१.५.७)। <strong>अपह्नुवे निष्कृतिं करोमीत्यर्थः।</strong></li>
<li>&lsquo;येन वाहनेन धावयेत् तद्विमुच्य ब्रूयात् पाययतैनत् सुहितं कुरुतेत्येष उ वाहनस्यापह्नवः&rsquo; (श॰ब्रा॰१.८.२.९)। <strong>अत्रापह्नवेन तर्पणं प्रहर्षणमनुनयनं विवक्ष्यते।</strong></li>
<li>&lsquo;ज्ञातं मया ते हृदयं सखे माऽपह्नवं कृथाः&rsquo; (कथा॰१०.९२)। <strong>माऽपलपीरित्याह। आत्मानं निर्वेदाय मा दा इत्येवं कथासरित्सागरस्यानुवादकोऽनुवदति।</strong></li>
<li>&lsquo;अहं हि मात्रा जनितो भवान् स्वयं ममायुधं वृत्तिरपह्नवस्तव&rsquo; (पञ्च॰१.२५)। <strong>अपह्नवः प्रेमा।</strong></li>
<li>&lsquo;सापह्नवाः सदैवासन् पाण्डवाः पाण्डुपूर्वज&rsquo; (भा॰भीष्म॰६५.२२)। <strong>सापह्नवाः=प्रच्छन्नपापाः=अप्रख्यातकिल्बिषाः।</strong></li>
<li>&lsquo;तत्र तावदपह्नुते (सति) होतुरपचारादिला नाम कन्या बभूव&rsquo; (वि॰पु॰४.१.९)। <strong>अपह्नुते=विपरीते सङ्कल्पे।</strong></li>
<li>&lsquo;कामदेवव्यपदेशेन सखीपुरतोऽपह्नुतः&rsquo; (रत्ना॰२)। <strong>कामोऽयमित्युक्त्वा स्वरूपापनयपुरःसरं सख्याः पुरः सन्निधापित इत्यर्थः।</strong></li>
</ul>
<h2 id="अपङ-अपआङ">अपाङ् (अप+आङ्)</h2>
<h3 id="क-5">कृ</h3>
<ul>
<li>कृ (डुकृञ्-करणे)।</li>
<li>&lsquo;अप द्वेषांस्या कृधि&rsquo; (अथर्व॰१.२.२)। <strong>अपाकृधि=अपाकुरु, अपगमय।</strong></li>
<li>&lsquo;वायवः स्थोपायवः स्थेति षडवरार्घ्यान् वत्सानपाकरोति&rsquo; (आप॰श्रौ॰१.१.२.१)। <strong>अपाकरणं मातृभ्यः पृथक्करणम् इति धूर्तस्वामी।</strong></li>
<li>&lsquo;स वै पर्णशाखया वत्सानपाकरोति&rsquo; (तै॰सं॰२.५.५.५)। <strong>अपाकरोति=उत्सारयति।</strong></li>
<li>&lsquo;मानोन्नतिं दिशति पापमपाकरोति&rsquo; (भर्तृ॰१)। <strong>अपाकरोति=अपनयति=दुरं गमयति।</strong></li>
<li>&lsquo;तन्नैश तिमिरमपाकरोति चन्द्रः&rsquo; (शा॰६.२०)। <strong>तिमिरमपाकरोति=तमो हन्ति।</strong></li>
<li>&lsquo;शिवा भुजच्छेदमपाचकार&rsquo; (रघु॰७.५०)। <strong>अपाचकार=अपसारयामास।</strong></li>
<li>&lsquo;मायामोहेन ते दैत्या वेदमार्गादपाकृताः&rsquo; (वि॰पु॰३.१८.८)। <strong>वेदमार्गादपाकृताः=श्रौतात्पथो दूरीकृताः।</strong></li>
<li>&lsquo;हंसैर्यियासुभिरपाकृतमुन्मनस्कैः&rsquo; (मृच्छ॰५.१)। <strong>अपाकृतम्=त्यक्तम्।</strong></li>
<li>&lsquo;स्फुटता न पदैरपाकृता न च न स्वीकृतमर्थगौरवम्&rsquo; (कि॰२.२७)। <strong>अपाकृता=त्यक्ता।</strong></li>
<li>&lsquo;अपि तत् पूरयाञ्चक्रे धनुर्धरवरो युधि। यत्तद्विनिहते भीष्मे कौरवाणामपाकृतम्&rsquo; (भा॰द्रोण॰१.५१)। <strong>अपाकृतम्=हीनम्=न्यूनम्।</strong></li>
<li>&lsquo;यत्स्वयमभियोगदुःखैरसाधारणैरपाकृतं तदेव राज्यं सुखयति&rsquo; (मुद्रा॰१)। <strong>अपाकृतम्=शून्यम्=विनाकृतम्।</strong></li>
<li>&lsquo;अपाकृतकटीपटः&rsquo; (राजत॰५.४१९)। <strong>अवरोपितकटीवस्त्र इत्याह।</strong></li>
<li>&lsquo;ऋणानि त्रीण्यपाकृत्य मनो मोक्षे निवेशयेत्&rsquo; (मनु॰६.३५)। <strong>अपाकृत्य=विगणय्य, निर्यात्य, संशोध्य।</strong></li>
<li>&lsquo;नाचार्यस्यानपाकृत्य प्रवासं प्राज्ञः कुर्वीत&hellip;&rsquo; (भा॰उ॰४४.१५)। <strong>विद्याया निष्क्रयार्थमृणमर्थदानेनापरिहृत्येत्याह।</strong></li>
<li>&lsquo;स (पुत्रः) कथं शक्यतेऽस्माभिरपाकर्तुं बलादितः&rsquo; (भा॰आदि॰१४२.९)। <strong>उक्तोऽर्थः।</strong></li>
<li>&lsquo;संसृज्य वत्सान् पुनरपाकरणम्&rsquo; (का॰श्रौ॰४.२.३५)। <strong>अपाकरणं पृथक्करणम्।</strong></li>
<li>&lsquo;पुरा वत्सानामपाकर्तारास्ते&rsquo; (पा॰३.४.१६ सूत्रवृत्तौ)।</li>
<li>&lsquo;वर्णः स्वर्णमपाकरिष्णुः&rsquo; (भर्तृ॰१.५)। <strong>अपाकरणं हरणमाक्षेपो भवति। वर्णः स्वर्णवर्णं न्यक्करोतीति यावत्।</strong></li>
</ul>
<h3 id="कष-5">कृष्</h3>
<ul>
<li>कृष् (कृष-विलेखने)।</li>
<li>&lsquo;विप्रकारमपाक्रष्टुं राक्षसैर्भवतामिमम्&rsquo; (रा॰३.६.२३)। <strong>विप्रकारः खलीकरणं कदर्थीकरणं वा। अपाक्रष्टुमपनेतुम्।</strong></li>
<li>&lsquo;तमशक्यमपाक्रष्टुं निर्देशात् स्वर्गिणः पितुः&rsquo; (रा॰)।</li>
<li>&lsquo;न हि तस्मान्मनः कश्चिच्चक्षुषी वा नरोत्तमात्। नरः शक्नोत्यपाक्रष्टुम्&rsquo; (रा॰२.१७.९)। <strong>अपाक्रष्टुम्=संहर्तुम्।</strong></li>
<li>&lsquo;महान्तमप्यर्थमधर्मयुक्तं सन्त्यजत्यनपाकृष्ट एव&rsquo; (भा॰उ॰४०.२)। <strong>अनपाकृष्टः=परैरपकर्षमप्रापितः।</strong></li>
</ul>
<h3 id="क-6">कॄ</h3>
<ul>
<li>कॄ (कॄ-विक्षेपे)।</li>
<li>&lsquo;कुन्त्या त्वमपाकीर्णो यथा न कुशलं तथा&rsquo; (भा॰उ॰१५१.४)। <strong>अपाकीर्णः=परास्तः, परित्यक्तः।</strong></li>
<li>&lsquo;गता ह्यस्मानपाकीर्य सर्वे द्वैतवनात्&rsquo; (भा॰वि॰४.५)। <strong>अपाकीर्य=अनादृत्य=अतिहाय। अपाहायेति पाठान्तरम्।</strong></li>
<li>&lsquo;अपाकीर्य स्वयं धर्मं शिष्येण निहतो गुरुः&rsquo; (भा॰द्रोण॰१९६. ४३)। <strong>अपाकीर्य=अवहेल्य=अवहेलया समुत्सृज्य।</strong></li>
<li>&lsquo;षट्पदैर्नाप्यपाकीर्णस्तस्मिन् वै काननेऽभवत्&rsquo; (पादपः) (भा॰आदि॰७०.७)।</li>
<li>&lsquo;तदप्यपाकीर्णम्&rsquo; (कु॰५.२८)। <strong>तुच्छीकृत्य परित्यक्तमित्यर्थः।</strong></li>
</ul>
<h3 id="करम-2">क्रम्</h3>
<ul>
<li>क्रम् (क्रमु-पादविक्षेपे)।</li>
<li>&lsquo;शरपातमपाक्रम्य तस्थतुः प्रेक्षिके (सेने) तदा&rsquo; (भा॰कर्ण॰२४.२८)। <strong>शरपातादपेत्येत्याह।</strong></li>
</ul>
<h3 id="द-9">दा</h3>
<ul>
<li>दा (डुदाञ्-दाने)।</li>
<li>&lsquo;अथापादत्ते&rsquo; (श॰ब्रा॰७.८.२.६)। (ततो भस्मनः) किञ्चिद् उपादत्ते। <strong>अपशब्दः पृथक्करणमाह।</strong></li>
<li>&lsquo;अथ दर्भाणामपादत्ते&rsquo; (कौ॰सू॰)। <strong>दर्भेभ्यः कियतश्चिदपोद्धरति।</strong></li>
<li>&lsquo;तत्पाप्मानमपादत्ते&rsquo; (श॰ब्रा॰५.३.१.१.३)। <strong>पापं वियुङ्क्ते वियौतीत्याह।</strong></li>
<li>&lsquo;विष्णोः स्तूपोऽसीति कर्षन्निवाहवनीयं प्रति प्रस्तरमपादत्ते&rsquo; (आप॰श्रौ॰२.३.८.५)। <strong>अपादत्ते उद्वहति=प्रणयति।</strong></li>
<li>&lsquo;अपात्ताः प्रथमे पिण्डा भवन्त्यप्रतिहताः पाणयः&rsquo; (आप॰श्रौ॰५.१.५.१०)। <strong>अपात्ताः=गृहीताः।</strong></li>
<li>&lsquo;स यत्र प्रस्वपिति अस्य लोकस्य सर्वावतो मात्रामपादाय स्वयं निहत्य स्वयं निर्माय स्वेन भासा स्वेन ज्योतिषा प्रस्वपिति&rsquo; (बृ॰उ॰४.३.९)। <strong>अपादाय=अपच्छिद्या गृहीत्वा (शङ्करः)।</strong></li>
<li>&lsquo;मृत्पिण्डमपादाय महावीरं करोति&rsquo; (श॰ब्रा॰१४.१.२.१७)। <strong>उक्तोऽर्थः।</strong> ।</li>
</ul>
<h3 id="ध-6">धा</h3>
<ul>
<li>धा (डुधाञ्-धारणपोषणयोः)।</li>
<li>&lsquo;नेत् प्राणेभ्य आत्मानमपादधानि&rsquo; (शां॰ब्रा॰१७.७)। <strong>अपवृक्तं वियुक्तं करोमीत्यर्थः।</strong></li>
</ul>
<h3 id="नद-5">नुद्</h3>
<ul>
<li>नुद् (णुद-प्रेरणे)।</li>
<li>&lsquo;अभिद्रवार्जुन क्षिप्रं, कुरून्द्रोणादपानुद&rsquo; (भा॰द्रोण॰१८९.६४)। <strong>अपानुद=दूरे प्रेरय। वियोजयेत्याह। छन्दोवशादेवायमपाङोः सम्प्रयोग इत्यन्तर्वाणयः। अन्यथाऽपमेव केवलं प्रयुञ्जीत।</strong></li>
<li>&lsquo;पुरन्दरस्य कर्ण त्वं बुद्धिमेतामपानुद&rsquo; (भा॰वन॰३०१.१५)। <strong>अपाकुर्वित्याह।</strong></li>
<li>&lsquo;गुरुस्त्रीगमनीयं तु व्रतैरेभिरपानुदेत्&rsquo; (मनु॰११.१०२)। <strong>गुरुस्त्रीगमननिमित्तं पापमेतैर्व्रतैर्निहरेदित्याह।</strong></li>
</ul>
<h3 id="लमब-1">लम्ब्</h3>
<ul>
<li>लम्ब् (लबि-अवस्रंसने)।</li>
<li>&lsquo;अथ पश्चात् परिक्रम्य अपालम्बमभिपद्याह&rsquo; (श॰ब्रा॰३.३.४.१३)। <strong>शकटस्य पश्चाल्लम्बमानं काष्ठमपालम्बः। अपशब्दः पश्चाद्भावमाह।</strong></li>
</ul>
<h3 id="व-10">वृ</h3>
<ul>
<li>वृ (वृञ्-वरणे)।</li>
<li>&lsquo;राधो विश्वा शवसे अपावृतम्&rsquo; (ऋ॰१.५७.१)। <strong>अपावृतम्=विवृतम्। वेदे वृधातुप्रयोगेऽपशब्द एवान्त्यायाममापद्यते छन्दोवशादिति वेदवाक्कोविदाः।</strong></li>
<li>&lsquo;आस्यादपावृतात्&rsquo; (भा॰आदि॰२९.२)।</li>
<li>&lsquo;अहो अपावृतं द्वारमापदां मम वेधसा (कथा॰२१.११८)। <strong>उक्तोऽर्थः।</strong></li>
<li>&lsquo;स्वतन्त्रोऽपावृतः स्वैरी (अमरः)।</li>
<li>स ऊर्ध्वस्य रेजयत्यपावृतिमिन्द्रो गव्यस्य वृत्रहा&rsquo; (ऋ॰८.६६.३)। <strong>अपावृतिः=गुप्तिस्थानम्।</strong></li>
<li>&lsquo;काश्मीरदेशाय जगाम हृष्टः श्रीशङ्करो द्वारमपावरीतुम्&rsquo; (श॰दिग्॰१६.५.५८)।</li>
<li>&lsquo;अपावृत्याक्षिपद्वक्त्रे शक्रं कोपसमन्वितः (भा॰उ॰९.५२)। <strong>(मुखं) सम्प्रसार्येत्याह।</strong></li>
<li>&lsquo;हिरण्मयेन पात्रेण सत्यस्यापिहितं मुखम्। तत्त्वं पूषन्नपावृणु सत्यधर्माय दृष्टये&rsquo; (ईश॰उ॰१५)। <strong>उक्तोऽर्थः।</strong></li>
<li>&lsquo;मञ्जूषां तामपावृत्य&rsquo; (रा॰१.६७.१३)। <strong>अपावृत्य=उद्घाट्य।</strong></li>
</ul>
<h3 id="वत-3">वृत्</h3>
<ul>
<li>वृत् (वृतु-वर्तने)।</li>
<li>&lsquo;अप चक्रा अवृत्सत&rsquo; (शां॰श्रौ॰५.१३.३)। <strong>अपावृत्सत=अपावर्तिषत=पराचीनानि पृथगभूवन्।</strong></li>
<li>&lsquo;अपावृत्त्य गार्हपत्यात् क्रव्यादाः प्रेत&rsquo; (अथर्व॰१२.२.३४)। <strong>अपावृत्त्य=प्रतिनिवृत्त्य।</strong></li>
<li>&lsquo;प्रतिग्रहादपावृत्तः सन्तुष्टो येन केनचित्&rsquo; (भा॰वन॰८२.१०)। <strong>अपावृत्तः=निवृत्तः, उपरतः।</strong></li>
<li>&lsquo;तां तु मे सुकृतां बुद्धिं &hellip;। कथं द्रक्ष्याम्यपावृत्तां परैरिव हतां चमूम्&rsquo; (रा॰२.१२.६४)॥ <strong>अपावृत्ताम्=पराभूतां सतीं निवृत्ताम्।</strong></li>
</ul>
<h3 id="शर-4">श्रि</h3>
<ul>
<li>श्रि (श्रिञ्-सेवायाम्)।</li>
<li>&lsquo;परस्परं केचिदापाश्रयन्ते&rsquo; (रा॰)। <strong>अपाश्रयन्ते=संश्रयन्ते। अत्रापशब्दोऽस्थाने भाति नः। अन्येऽप्येवं पश्यन्ति। परमेष व्यवहारः प्रतिष्ठितो भवति। न च सर्वो व्यवहार उपपत्तिमान् भवति, अनुपपन्नोऽपि कश्चिदस्तीति वस्तुस्थितिः।</strong></li>
<li>&lsquo;अनपाश्रितोऽन्यत्र&rsquo; (आप॰ध॰१.६.१७)। <strong>कुड्याद्याश्रितो नासीतेत्यर्थः।</strong></li>
<li>&lsquo;अपाश्रितार्भकाश्वत्थम्&rsquo; (भा॰पु॰३.४.८)। <strong>पृष्ठत आश्रितो बालोऽश्वत्थो येन तम्।</strong></li>
<li>&lsquo;महात्मा सर्वतो दान्तः सर्वत्रैवानपाश्रितः&rsquo; (भा॰शां॰२७८.१९)। <strong>अनपाश्रितः सङ्गमकुर्वाणः।</strong></li>
<li>&lsquo;नीचापाश्रयविनिहितैकोपबर्हायां पर्यङ्किकायां निपत्य जोषमास्थात्&rsquo; (हर्ष॰६)। <strong>अपाश्रयो नाम पर्यङ्कस्योर्ध्वदेशो यं शीर्षं श्रयते।</strong></li>
<li>&lsquo;कुट्टिमोऽस्त्री निबद्धा भूश्चन्द्रशाला शिरोगृहम्। मत्तालम्बोऽपाश्रयः स्यात् प्रग्रीवो मत्तवारणः॥&rsquo; (इत्यमरोद्घाटने क्षीरोद्धृतः कोषः)।</li>
<li>&lsquo;अपाश्रयस्तु विद्वद्भिः कथ्यते मत्तवारण&rsquo; इति हलायुधः।</li>
<li>&lsquo;योऽपाश्रयः पाण्डवानाम्&rsquo; (भा॰उ॰९०.३४)। <strong>अपाश्रयः शरणम्।</strong></li>
<li>&lsquo;कर्णे कृतापाश्रयः&rsquo; (वेणी॰५.१)। <strong>अपाश्रयः=आश्रयः।</strong></li>
<li>&lsquo;दुर्योधनापाश्रयजातदर्पः&rsquo; (भा॰वि॰५४.५, कर्ण॰८५.३४)।</li>
<li>&lsquo;तद्भक्तास्तद्गृहा राजंस्तद्बलास्तदपाश्रयाः&rsquo; (भा॰अनु॰२३.५१)। <strong>अपाश्रयः परलोकगमनसाधनम् इति नीलकण्ठः।</strong></li>
<li>&lsquo;अपाश्रयो वितानमुल्लोच&rsquo; इति कोषः।</li>
<li>&lsquo;आहारमनपाश्रित्य शरीरस्येव धारणम्&rsquo; (भा॰आदि॰२.३७)। <strong>अनपाश्रित्य=अनाश्रित्य।</strong></li>
</ul>
<h2 id="अपत-अपअत">अपाति (अप+अति)</h2>
<h3 id="इ-3">इ</h3>
<ul>
<li>इ (इण्-गतौ)।</li>
<li>&lsquo;पुनर्मृत्युमपात्येति&rsquo; (गो॰ब्रा॰पूर्व॰१.१५)। <strong>नार्थोऽपेन।</strong></li>
</ul>
<h2 id="अपद-अपउद">अपोद् (अप+उद्)</h2>
<h3 id="इ-4">इ</h3>
<ul>
<li>इ (इण्-गतौ)।</li>
<li>&lsquo;इमान् यवानहिंसन्तो अपोदित&rsquo; (अथर्व॰६.५०.२)। <strong>अपोदित=अपक्रामत=अपेत।</strong></li>
</ul>
<h3 id="कष-6">कृष्</h3>
<ul>
<li>कृष् (कृष-विलेखने)।</li>
<li>&lsquo;मूलानि च प्रान्तानि चापोत्कृष्य&rsquo; (को॰सू॰१०)। <strong>अपोत्कृष्य=व्याकृत्य=पृथक्कृत्वा।</strong></li>
<li>&lsquo;यदनो वाह्यं स्यात्पूर्वं तं प्रवहेयुरपवोद्धरेयुः&rsquo; (आप॰श्रौ॰६.८.२८.४)। <strong>अपोद्धरेयुः=अन्यत्र स्थापयेयुः।</strong></li>
<li>&lsquo;तदस्मा इदं सर्वमाद्यं करोति ब्राह्मणमेवापोद्धरति, तस्माद् ब्राह्मणोऽनाद्यः&rsquo; (श॰ब्रा॰५.४.२.३)। <strong>अपोद्धरति=पृथक्करोति=व्यावर्तयति।</strong></li>
<li>&lsquo;अनपोद्धार्या आहुतयो भवन्ति। स यद्धैतासामपोद्धरेत्&rsquo; (श॰ब्रा॰११.१.६.३४)। <strong>हविषामनिर्वापोऽपोद्धारः, हविर्दाने प्रमाद इत्यर्थः।</strong></li>
<li>&lsquo;द्विधा कैश्चित्पदं भिन्नं चतुर्धा पञ्चधाऽपि वा। अोद्धृत्यैव वाक्येभ्यः प्रकृतिप्रत्ययादिवत्&rsquo; (वा॰प॰३.१.१)। <strong>अपोद्धृत्य=प्रविभज्य।</strong></li>
</ul>
<h2 id="अपन">अपनि</h2>
<h3 id="अस-5">अस्</h3>
<ul>
<li>अस् (असु-क्षेपे)।</li>
<li>&lsquo;अपन्यस्तम्&rsquo; (भा॰शल्य॰५७.९९)। <strong>परावृत्त्य पृष्ठतः कृतेन हस्तेन शत्रोस्ताडनमपन्यस्तमुच्यत इति नीलकण्ठः।</strong></li>
</ul>
<h3 id="ध-7">धा</h3>
<ul>
<li>धा (डुधाञ्-धारणपोषणयोः)।</li>
<li>&lsquo;प्रह्लादो ह वै कायाधवो विरोचनं स्वं पुत्रमपन्यधत्त नेदेनं देवा अहनन्निति&rsquo; (तै॰ब्रा॰१.५.९.१)। अ <strong>पन्यधत्त=अगोपायत्=प्राच्छादयत्।</strong></li>
<li>&lsquo;अथ ते शिरश्छित्त्वाऽन्यत्रापनिधास्यावः&rsquo; (श॰ब्रा॰१४.१.१.२३)। <strong>गृहिण्याम इत्याह।</strong></li>
<li>&lsquo;अप त्वद् यक्ष्मं निदध्मसि&rsquo; (अथर्व॰८.१.२१)। <strong>अपनिदध्मसि=वारयामः।</strong></li>
<li>&lsquo;एवमु कृत्स्नमेवाग्निमपनिहितमाधत्ते&rsquo; (श॰ब्रा॰२.२.१.१५)। <strong>अपनिहितो विसृष्टः।</strong></li>
</ul>
<h3 id="ल-1">ली</h3>
<ul>
<li>ली (लीङ्-श्लेषणे)।</li>
<li>&lsquo;तदेवापि देवा अपन्यलयन्त&rsquo; (श॰ब्रा॰४.१.३.१)। <strong>न्यह्नुवतेत्याह।</strong></li>
</ul>
<h2 id="अपनर">अपनिर्</h2>
<h3 id="अय-2">अय्</h3>
<ul>
<li>अय् (अय-गतौ)।</li>
<li>&lsquo;पराजितासो अपनिलयन्ताम्&rsquo; (अथर्व॰४.३१.७)। <strong>अपक्रम्य प्रच्छन्नं वर्तन्ताम् इत्यर्थः।</strong></li>
</ul>
<h2 id="अपपर">अपपरा</h2>
<h3 id="इ-5">इ</h3>
<ul>
<li>इ (इण्-गतौ)।</li>
<li>&lsquo;अभागः सन्नप परेतो अस्मि&rsquo; (अथर्व॰४.३२.५)। <strong>अपपरेतः=अपक्रम्य परागतः।</strong></li>
</ul>
<h2 id="अपपरयङ-अपपरआङ">अपपर्याङ् (अप+परि+आङ्)</h2>
<h3 id="वत-4">वृत्</h3>
<ul>
<li>वृत् (वृतु-वर्तने)।</li>
<li>&lsquo;नाग्नेरपपर्यावर्तेत&rsquo; (आप॰श्रौ॰१०.४.१५.४३)। <strong>पार्श्वेन पृष्ठतोऽग्नेः करणम् अपपर्यावर्तनम्।</strong></li>
<li>&lsquo;नापपर्यावर्तेत गुरोः&rsquo; (आप॰ध॰१.२.७.२)। <strong>प्रदक्षिणीकृत्यापेयात्, अपसव्यं न पर्यावर्तेत परिक्रामेदित्याह।</strong></li>
</ul>
<h2 id="अपपर-1">अपप्र</h2>
<h3 id="इ-6">इ</h3>
<ul>
<li>इ (इण्-गतौ)।</li>
<li>&lsquo;अपास्मात् प्रेयात्&rsquo; (ऋ॰१०.११७.४)। <strong>अस्मादपृणतः सख्युरपेयादर्थी। तत्सन्निधिं सन्त्यज्यान्यत्र गच्छेदित्याह।</strong></li>
<li>&lsquo;तेऽसदमूषिवांसोऽपप्रयन्ति&rsquo; (श॰ब्रा॰१२.४.४.७)। <strong>दूरं प्रस्थिता भवन्तीत्यर्थः।</strong></li>
<li>&lsquo;विश्वे देवा अग्निहोत्रं जुह्वतो गृहानागच्छन्ति स यस्यानुद्धृतमागच्छन्ति तस्माद् देवा अपप्रयन्ति&rsquo; (श॰ब्रा॰२.३.१.७)। <strong>अपहाय प्रतिष्ठन्त इत्याह।</strong></li>
</ul>
<h3 id="जन-2">जन्</h3>
<ul>
<li>जन् (जनी-प्रादुर्भावे)।</li>
<li>&lsquo;स्त्रीणामपप्रजातानाम्&rsquo; (सुश्रुते उत्तर॰३९.७४)। <strong>अपप्रजाता=अवतोका।</strong></li>
</ul>
<h2 id="अपवयङ-अपवआङ">अपव्याङ् (अप+वि+आङ्)</h2>
<h3 id="ह-11">हृ</h3>
<ul>
<li>हृ (हृञ्-हरणे)।</li>
<li>&lsquo;अनपव्याहरन्तः प्रचरन्ति&rsquo; (आप॰श्रौ॰२.५.१६.१)। <strong>मन्त्रादन्यस्य वचनमपव्याहारः। तमवदानादिप्रदानान्तं न ब्रूयुः प्रचरितारः।</strong></li>
</ul>
<h2 id="सम-2">सम्</h2>
<h3 id="अज-1">अज्</h3>
<ul>
<li>अज् (अज-गतिक्षेपणयोः)।</li>
<li>&lsquo;क्षामेव नः समजतं रजांसि&rsquo; (ऋ॰२.३९.७)। <strong>(हे अश्विनौ) समजतम् युगपत् प्रेरयतम्।</strong></li>
<li>&lsquo;समाजमिव तच्चित्रं प्रेक्षमाणा महारथाः&rsquo; (भा॰द्रोण॰१३२.३४)। <strong>समाज इह रङ्गः। समजन्ति सङ्गच्छन्ते लोका अत्रेति। अधिकरणे घञ्। अन्यत्र समाजो ब्राह्मणादीनां समवायः, इह समवायिनामाश्रयविशेषो नाट्यशाला।</strong></li>
</ul>
<h3 id="अञच-3">अञ्च्</h3>
<ul>
<li>अञ्च् (अञ्चु-गतिपूजनयोः)।</li>
<li>&lsquo;पशुरङ्गानि सं चाञ्चति प्र च सारयति&rsquo; (श॰ब्रा॰८.१.४.७)। <strong>समञ्चति सङ्कोचयति।</strong></li>
<li>&lsquo;अथातः समञ्चनप्रसारणस्यैव (श॰ब्रा॰८.१.४.७)। <strong>समञ्चनम्=सङ्कोचनम्।</strong></li>
<li>&lsquo;समक्नौ शकुनेः पादौ&rsquo; (८.२.४८ सूत्रे वृत्तावुदाहरणम्)।</li>
<li>&lsquo;अङ्गुलीः समच्य&rsquo; (श॰ब्रा॰३.३.२.१४ इत्यत्र भाष्ये)। <strong>अङ्गुलीः समम् आभुज्येत्याह।</strong></li>
</ul>
<h3 id="अञज-1">अञ्ज्</h3>
<ul>
<li>अञ्ज् (अञ्जू-व्यक्तिम्रक्षणकान्तिगतिषु)।</li>
<li>&lsquo;अञ्जते व्यञ्जते समजते&rsquo; (अथर्व॰१८.३.१८)। <strong>समञ्जते=समञ्जन्ति सम्यग् अञ्जन्ति।</strong></li>
<li>&lsquo;देवान्यजन्तावृतुथा समञ्जतः&rsquo; (ऋ॰२.३.७)।</li>
<li>&lsquo;समजन्तु विश्वेदेवाः समापो हृदयानि नौ&rsquo; (ऋ॰१०.८५.४७)। <strong>समञ्जन्तु=संयुञ्जन्तु =सम्पृञ्चन्तु।</strong></li>
<li>&lsquo;अस्मा इदु सप्तिमिव श्रवस्येन्द्रायार्कं जुह्वा समञ्जे&rsquo; (ऋ॰१.६१.५, अथर्व॰२०.३५.५)। <strong>समञ्जे=सङ्गतं करोमि।</strong></li>
</ul>
<h3 id="अच-1">अच्</h3>
<ul>
<li>अत् (अत-सातत्यगमने)।</li>
<li>&lsquo;अयमु ते समतसि कपोत इव गर्भधिम्&rsquo; (ऋ॰१.३०.४)। <strong>समतसि=सङ्गच्छसि।</strong></li>
</ul>
<h3 id="अद-1">अद्</h3>
<ul>
<li>अद् (अद-भक्षणे)।</li>
<li>&lsquo;समदन्त्यामिषं गाः&rsquo; (भट्टि॰१८.१२)। <strong>समं भक्षयन्ति, साकमभ्यवहरन्तीत्याह।</strong></li>
</ul>
<h3 id="अन-2">अन्</h3>
<ul>
<li>अन् (अन-प्राणने)।</li>
<li>&lsquo;अद्या ममार स ह्यः समान&rsquo; (ऋ॰१०.५५.५)। <strong>समानेत्यनितेः समुपसृष्टस्य लिटि प्रथमैकवचने रूपम्। जिजीव, जीवितं लेभे श्वसनमापेत्यर्थः।</strong></li>
</ul>
<h3 id="अम">अम्</h3>
<ul>
<li>अम् (अम-गत्यादिषु, आदिशब्देन शब्दसम्भक्त्योर्ग्रहः)।</li>
<li>&lsquo;एतद्ध देवा भूयः समामिरे तथो एवैतत् सममन्त&rsquo; (श॰ब्रा॰३.४.२.१३)। <strong>सममन्त=ऐकमत्यमानशिर इत्यर्थः।</strong></li>
</ul>
<h3 id="अय-3">अय्</h3>
<ul>
<li>अय् (अय-गतौ)।</li>
<li>&lsquo;यत्रा नरः समयन्ते कृतध्वजो यस्मिन्नाजा भवति किं चन प्रियम्&rsquo; (ऋ॰७.८३.२)। <strong>समयन्ते=सङ्गच्छन्ते (युयुत्सया)।</strong></li>
<li>&lsquo;यज्ञस्य विद्वान् समये न धीरः&rsquo; (अथर्व॰२.३५.३)। <strong>समयन्ते सङ्गच्छन्ते योद्धारोऽत्रेति समयः सङ्ग्रामः।</strong></li>
</ul>
<h3 id="अरथ-1">अर्थ्</h3>
<ul>
<li>अर्थ् (अर्थ-उपयाच्ञायाम्)।</li>
<li>&lsquo;अस्मभ्यं तद्वसो दानाय राधः समर्थयस्व&rsquo; (ऋ॰२.१३.१३)। <strong>समर्थयस्व=कल्पयस्व=घटय।</strong></li>
<li>&lsquo;यदीये सम्प्रहारेऽस्मिन् वीरपानं समर्थ्यताम्&rsquo; (रा॰४.९.७२)।</li>
<li>&lsquo;द्विषेतां समभिक्रुद्धावेतदेकं समर्थयेः&rsquo; (भा॰आश्व॰७.२०)। <strong>समर्थयेः=चिन्तयेः।</strong></li>
<li>&lsquo;अपत्योत्पादने यत्नमापदि समर्थय (भा॰आदि॰१२०.२७)। <strong>उक्तोऽर्थः।</strong></li>
<li>&lsquo;असिस्तव तपःस्थस्य न समर्थयते शमम्&rsquo; (कि॰११.१७)। <strong>समर्थयते=सम्भावयति।</strong></li>
<li>&lsquo;अनुपयुक्तमिवात्मानं समर्थये&rsquo; (शा॰)। <strong>मन्ये इत्यर्थः।</strong></li>
<li>&lsquo;उभयमप्यपरितोषं समर्थये&rsquo; (=मन्ये)।</li>
<li>&lsquo;स्वजनेभ्यः सूतविनाशकारणं श्रुत्वा तथैव समर्थितवान्&rsquo; (पञ्चत॰)। <strong>तत्तथैवेत्यभ्युपगतवान् इत्यर्थः।</strong></li>
<li>&lsquo;मम वृत्तं च शीलं च तेन सर्वं समर्थितम्&rsquo; (रा॰६.१०१.१७)। <strong>समर्थितं विमृष्टम्, साध्वालोचितम्।</strong></li>
<li>&lsquo;यथा मन्त्रिभिः सह समर्थितं तथा परिणमति&rsquo; (स्वप्न॰१)। <strong>समर्थितम्=मन्त्रितम्।</strong></li>
<li>&lsquo;कामचारश्च वतिनिर्देशे समर्थयितुम्&rsquo; (१.१.५६ सूत्रे भाष्ये)। <strong>समर्थयितुम्=कल्पयितुम्।</strong></li>
<li>&lsquo;तेन हि समर्थयितुमिच्छामि&rsquo; (पञ्चत॰१)।</li>
<li>&lsquo;समर्थनासु सर्वासु हितं च प्रियमेव च&rsquo; (भा॰वि॰४.२४)। <strong>समर्थनासु कार्याकार्यपरीक्षासु।</strong></li>
<li>&lsquo;समर्थनां मे पृष्टा त्वं प्रयच्छ शुचिलापिनि&rsquo; (हरि॰२.९२.४३)। <strong>समर्थनाम्=कार्यघटनोपायम्।</strong></li>
<li>&lsquo;रात्रौ भवत्येषा नित्यमेव समर्थना&rsquo; (भा॰द्रोण॰१८२.२०)। <strong>समर्थना=चिन्ता।</strong></li>
<li>किं समर्थं जनस्यास्य (रा॰)। <strong>समर्थं युक्तम्।</strong></li>
<li>&lsquo;समर्थः पदविधिः&rsquo; (पा॰२.१.१)। <strong>समर्थः सङ्गतः संसृष्टः।</strong></li>
<li>&lsquo;किं मे जीवितसामर्थ्यं प्रवेक्ष्यामि हुताशनम् (रा॰२.७७.१७)। <strong>सामर्थ्यम्=साफल्यम्।</strong></li>
</ul>
<h3 id="अश-1">अश्</h3>
<ul>
<li>अश् (अशु-व्याप्तौ सङ्घाते च)</li>
<li>&lsquo;समश्नुते मे लघिमानमात्मा&rsquo; (रघु॰१३.३७)। <strong>समश्नुते=प्राप्नोति।</strong></li>
<li>&lsquo;&hellip;पृच्छ्यमाना सखीयते। सं धीतमश्नुतं नरा&hellip;&rsquo; (ऋ॰८.४०.३)॥ <strong>इतोऽभिमुखमागच्छतम् इत्याह।</strong></li>
</ul>
<h3 id="अस-6">अस्</h3>
<ul>
<li>अस् (असु-क्षेपे)।</li>
<li>&lsquo;मह्यं त्वा मित्रावरुणौ मह्यं देवी सरस्वती। मह्यं मध्यं भूम्या उभावन्तौ समस्यताम्&rsquo; (अथर्व॰६.८९.३)। <strong>समस्यताम्=संयुनक्तु। सम्पूर्वादस्यतेर्लोटि प्रथमैकवचने रूपम्। अस्यत्यूह्योर्वा वचनमित्यात्मनेपदम्। त्वेति जायामाह।</strong></li>
<li>&lsquo;तं (रज्जुं) सप्तधा समस्यति&rsquo; (श॰ब्रा॰१०.२.३.८)। <strong>सप्त समप्रविभागान् कृत्वा संयोजयति।</strong></li>
<li>&lsquo;तस्मात्पुमानूरू समस्यति&rsquo; (ऐ॰ब्रा॰२.३५)। <strong>पुमान् शयान उपरि स्वावूरू श्लेषयति इति षड्गुरुशिष्यः।</strong></li>
<li>&lsquo;प्रेदं ब्रह्म प्रेदं क्षत्रम् इत्येते एव समस्येद् ब्रह्मक्षत्रयोः संश्रित्यै&rsquo; (ऐ॰ब्रा॰३.११)। <strong>समस्येत्=मेलयेत्।</strong></li>
<li>&lsquo;न निविदः पदे समस्येत्&rsquo; (ऐ॰ब्रा॰३.११)। <strong>समासोऽनवसायोच्चारणमिति षड्गुरुशिष्यः।</strong></li>
<li>&lsquo;समस्यन्तौ चापि शराननेकान्&rsquo; (भा॰कर्ण॰९०.८)। <strong>क्षिपन्तावित्यर्थः।</strong></li>
<li>&lsquo;तत्र तत्र समासेन&rsquo; (हरि॰१.१.१४)।</li>
<li>&lsquo;उल्काविद्युत्समासे विरात्रम्&rsquo; (व॰ध॰१३.९) <strong>समासः=सन्निपातः।</strong></li>
<li>&lsquo;अनसूयासमस्यामप्यङ्गरागस्य चार्पणम्&rsquo; (रा॰१.३.१८)। <strong>समस्या=सङ्गतिः।</strong></li>
</ul>
<h3 id="आप-1">आप्</h3>
<p>–आप् (आप्लृ-व्याप्तौ)।</p>
<ul>
<li>&lsquo;तं समाप्नोति जूतिभिः&rsquo; (अथर्व॰१३.२.१५)। <strong>समाप्नोति=आसादयति।</strong></li>
<li>&lsquo;तत्र लोकान्त्समाप्नोति ये दिव्या ये च पार्थिवाः&rsquo; (अथर्व॰९.५.१५)।</li>
<li>&lsquo;अप्रयच्छन् समाप्नोति भ्रूणहत्यामृतावृतौ&rsquo; (याज्ञ॰१.६४)। <strong>उक्तोऽर्थः।</strong></li>
<li>&lsquo;यस्माल्लोकात्परमेष्ठी समाप&rsquo; (अथर्व॰१२.३.४५)। <strong>सम्यगाप्तवान्।</strong></li>
<li>&lsquo;न हि दुःखं समाप्नोषि सैरन्ध्री यदुपाश्नुते&rsquo; (भा॰वि॰२४.२२)।</li>
<li>&lsquo;तां परित्यज्य सद्यो वा विघातं न समाप्नुयाः&rsquo; (अवदा॰जा॰१३.२७)। <strong>समाप्नुयाः=प्राप्नुयाः।</strong></li>
<li>&lsquo;देयं चौरहृतं द्रव्यं राज्ञा जानपदाय तु। अददद्धि समवाप्नोति किल्बिषं यस्य तस्य तत्&rsquo; (याज्ञ॰२.३६)॥ <strong>उक्तोऽर्थः।</strong></li>
<li>सर्वं समाप्नोषि ततोऽसि सर्वः&rsquo; (गीता)। <strong>समाप्नोषि=व्याप्नोषि।</strong></li>
<li>&lsquo;यदि मे वक्ष्यति समाप्स्यामि&rsquo; (श॰ब्रा॰११.८.४.२)। <strong>समाप्स्यामि=आप्तकामः समृद्धमनोरथो भविष्यामि।</strong></li>
<li>&lsquo;अहरहर्दद्यादोदपात्रात्तथैतं मनुष्ययज्ञं समाप्नोति&rsquo; (श॰ब्रा॰११.५.६.२)। <strong>समाप्नोति=समाप्तिं नयति।</strong></li>
<li>&lsquo;ज्वलितां वा सूर्मिं परिष्वज्य समाप्नुयात्&rsquo; (आप॰ध॰१.२५.२)। <strong>समाप्नुयात्=म्रियेत।</strong></li>
<li>&lsquo;सैनं स्वर्गं लोकं समापयति&rsquo; (श॰ब्रा॰२.३.३.१६)। <strong>प्रापयतीत्याह।</strong></li>
<li>&lsquo;नखैस्तुदन्तो दशनैर्दशन्तस्तलैश्च पादैश्च समापयन्तः। मदात्कपिं ते कपयः&hellip;&rsquo; (रा॰५.६१.२४)॥ <strong>समापयन्तो मृतकल्पं कुर्वन्तः।</strong></li>
<li>&lsquo;स च राजा नरश्रेष्ठ यज्ञस्य समाप्तवान्। फलं बहुगुणं राम&hellip;&rsquo; (रा॰१.६२.२७)। <strong>समाप्तवान्=सम्यगाप्तवान्।</strong></li>
<li>&lsquo;ईजे च क्रतुभिः पुण्यैः समाप्तवरदक्षिणैः&rsquo; (भा॰द्रोण॰७१.१०)।</li>
<li>&lsquo;ईजे क्रतुशतैः पुण्यैः समाप्तवरदक्षिणः&rsquo; (हरि॰१.४१.५४)। <strong>उभयत्र समाप्तशब्दः पर्याप्तवचनः।</strong></li>
<li>&lsquo;राद्धिः प्राप्तिः समाप्तिः&rsquo; (अथर्व॰११.९.२२)। <strong>समाप्तिः सम्यगाप्तिः।</strong></li>
<li>&lsquo;एतस्य लोकस्य समाप्तये&rsquo; (गो॰ब्रा॰पूर्व॰२.२४)। <strong>समाप्तये=प्राप्तये।</strong></li>
<li>&lsquo;ओदनेन यज्ञवचः सर्वे लोकाः समाप्याः&rsquo; (अथर्व॰११.३.१९)। <strong>यज्ञवचः=यज्ञेनोच्यमानाः। समाप्याः=प्राप्याः।</strong></li>
</ul>
<h3 id="आस">आस्</h3>
<ul>
<li>आस् (आस-उपवेशने)।</li>
<li>&lsquo;यत्रा नरः समासते सुजाताः&rsquo; (ऋ॰७.१.४)। <strong>समासते=सह आसते।</strong></li>
<li>&lsquo;इमे च ते सूर्यसमानवर्चसः समासते वृत्रहणः क्रतुं यथा&rsquo; (भा॰आदि॰५५.८)। <strong>उक्तोऽर्थः।</strong></li>
<li>&lsquo;प्रत्युवाच समासीनं वसिष्ठम्&rsquo; (रा॰२.१११.८)। <strong>समासीनम्=आसीनम्। सम्शब्दोऽकिञ्चित्करः।</strong></li>
<li>&lsquo;ते ह वैश्वानरे समासत। तेषां न समियाय&rsquo; (श॰ब्रा॰१०.६.१.१)। <strong>वैश्वानर इति वैश्वानरविषये विचारणां प्रवर्तयितुं समासीना न च तत्र निश्चयं गता इत्यर्थः।</strong></li>
<li>&lsquo;सत्यं सन्तः समासते&rsquo; (भा॰शां॰१९३.१२)। <strong>आसादयन्तीत्याह।</strong></li>
<li>&lsquo;मत्समो यदि सङ्ग्रामे शरासनधरः क्वचित्। विद्यते तं समाचक्ष्व यः समासीत मां मृधे&rsquo; (भा॰आश्व॰२९.६)। <strong>समासीत=मदभिमुखं तिष्ठेत्, मया विगृह्णीयात्।</strong></li>
<li>&lsquo;एकैकशश्चौघबलानिमान् पुरुषसत्तमान्। कोऽन्यः समासेत (=समासीत) कालान्तकयमादृते&rsquo; (भा॰वन॰३१३.२७)॥ <strong>उक्तोऽर्थः।</strong></li>
<li>&lsquo;कस्तान् युधि समासीत जरामरणवान्नरः&rsquo; (भा॰वन॰१०.२७)। <strong>विरुन्धीत विगृह्णीतेत्याह।</strong></li>
<li>&lsquo;न नागा न च गन्धर्वाः&hellip; तव राम रणे शक्ताः शरवेगं समासितुम्&rsquo; (रा॰५.३६.५०)। <strong>समासितुम्=प्रतिग्रहीतुम्=रोद्धुम्।</strong></li>
<li>&lsquo;यूयं सर्वे सुरसमा येन युद्धे समासिताः&rsquo; (भा॰स्वर्गा॰१.१४)। <strong>समासिताः=समासन्नाः=कृतसमागमाः।</strong></li>
<li>&lsquo;त्रिदशाऽपि समुद्युक्ता नालं भीमं समासितुम्&rsquo; (भा॰भीष्म॰११७.२९)। <strong>समासितुम्=अभिमुखे स्थातुम्। तं पर्यवस्थातुं वा।</strong></li>
</ul>
<h3 id="इ-7">इ</h3>
<ul>
<li>इ (इण्-गतौ)।</li>
<li>&lsquo;त्वष्टा दुहित्रे वहतुं कृणोतीदं विश्वं भुवनं समेति&rsquo; (ऋ॰१०.१७.१)। <strong>समेति=समवैति=संवर्तते=एकीभवति। रघुराप्तैः समियाय योगिभिः। समियाय=सञ्जग्मे।</strong></li>
<li>&lsquo;ते ह वैश्वानरे समासत तेषां ह वैश्वानरे न समियाय&rsquo; (श॰ब्रा॰१०.६.१.१)। <strong>न समियाय निश्चयो न बभूव। ते तत्र व्यवसितिं न लेभिरे।</strong></li>
<li>&lsquo;पार्थाः समेष्यन्त्यथ याज्ञसेन्या&rsquo; (भा॰वन॰२६९.१६)। <strong>सम्मेलिष्यन्तीत्याह।</strong></li>
<li>&lsquo;नाहं त्वया समेष्यामि वृत्तो हेतुः समागमे&rsquo; (भा॰शां॰१३८.१७२)। <strong>समेष्यामि=उपैष्यामि=उपसर्प्स्यामि, त्वया सङ्गन्ताहे।</strong></li>
<li>&lsquo;यथा कृतायविजितायाधरेऽयाः संयन्ति&rsquo; (छां॰उ॰४.१.४)। <strong>संयन्ति=सङ्गच्छन्ते=अन्तर्भवन्ति=मान्ति।</strong></li>
</ul>
<p>&lsquo;यद्ध क्षुमन्तः शवसा समायन्&rsquo; (ऋ॰१०.३१.५)। <strong>समायन्=समागच्छन्=सम्प्राप्ताः।</strong></p>
<p><strong>-</strong> &lsquo;ततः सुमन्त्रेण गुहेन चैव समीयतू राजसुतावरण्ये&rsquo; (रा॰२.९९.४१)। <strong>समीयतुः=सञ्जग्माते=सङ्गतौ।</strong></p>
<ul>
<li>&lsquo;परं समगात्स्वधाम&rsquo; (भा॰पु॰९.२४.६६)।</li>
<li>ऐश्वरं समगात्पदम्&rsquo; (भा॰पु॰४.३१.२७)। <strong>उभयत्र प्रापदित्यर्थः।</strong></li>
<li>&lsquo;तस्मिन्निदं सं च वि चैति सर्वम्&rsquo; (वा॰सं॰३२.८)। <strong>समेति=अभिसंविशति=अप्येति।</strong></li>
<li>&lsquo;काममङ्गानि मे सीते दुनोत् मकरध्वजः। न त्वामकामां सुश्रोणि समेष्ये&rsquo; (भा॰वन॰२८१.२७)। <strong>त्वया मिथुनीभविष्यामि, त्वां संवेक्ष्यामि, त्वयि व्यवायी भविष्यामीत्याह। समेष्य इत्यत्रात्मनेपदमार्षम्।</strong></li>
<li>&lsquo;तौ मिथुनं समन्ताम्&rsquo; (श॰ब्रा॰१४.४.३.१९)। <strong>मिथुनीभावमगच्छताम्।</strong></li>
<li>&lsquo;मार्जारा द्वीपिभिः सार्धं शुकराश्च श्वभिः सह। किन्नर्यो राक्षसैश्चैव समीयुर्मानुषैः सह&rsquo; (रा॰६.११.४०)॥ <strong>उक्तोऽर्थः।</strong></li>
<li>&lsquo;यावतीभिश्च समियात्तावत्यो गर्भमाप्नुयुः (का॰सं॰कल्प॰लशुन॰श्लो॰२४)। <strong>समियात्=सङ्गच्छेत, मैथुन्यमाचरेत्।</strong></li>
<li>&lsquo;महित्वेभिर्यतमानौ समीयतुः&rsquo; (ऋ॰१०.११३.७)। <strong>समीयतुः=सङ्ग्रामयाञ्चक्राते। सम्पूर्वस्येणो योधनमर्थः समित्समितिशब्दयोस्तदर्थस्य दर्शनात्। आह चामरः- समित्याजिसमिद्युधः।</strong></li>
<li>&lsquo;समीयतू रणे यत्तौ तावुभौ पुरुषर्षभौ&rsquo; (भा॰भीष्म॰१०२.१)। <strong>उक्तोऽर्थः।</strong></li>
<li>&lsquo;कम्बोजैर्हि समेष्यामि तीक्ष्णैराशीविषोपमैः&rsquo; (भा॰द्रोण॰११२.४८)।</li>
<li>&lsquo;यान् समेष्यामि समरे न तु कुन्तीसुतान्नृप&rsquo; (भा॰उ॰१७२.२१)। <strong>इहैतिः सोपसर्गकः सकर्मकः।</strong></li>
<li>&lsquo;सिकता इव संयन्ति रश्मिभिः समुदीरिताः&rsquo; (तै॰आ॰१.२७.५)। <strong>संयन्ति सम्पृक्ता भवन्ति, एकीभवन्तीत्यर्थः।</strong></li>
<li>&lsquo;यं क्रन्दसी संयती विह्वयेते&rsquo; (ऋ॰२.१२.८)। <strong>संयती=सङ्गच्छमाने युयुत्सया समवयत्यौ देवमनुष्यसेने। विह्वयेते विविधं ह्वयेते।</strong></li>
<li>&lsquo;समीयतुस्तदाऽन्योन्यं परस्परवधैषिणौ&rsquo; (भा॰शल्य॰१४.२३)। <strong>समीयतुः=युयुधाते।</strong></li>
<li>&lsquo;अन्यत्र वधकालात्ते सदृशेन समीयुषः&rsquo; (भा॰शां॰३.३१)। <strong>समीयुषः=युध्यमानस्य। समिणः क्वसौ रूपम्।</strong></li>
</ul>
<h3 id="इङग">इङ्ग्</h3>
<ul>
<li>इङ्ग् (इगि-गतौ)।</li>
<li>&lsquo;यथा वातः पुष्करिणीं समिङ्गयति सर्वतः। एवा ते गर्भ एजतु&rsquo; (ऋ॰५.७८.७)। <strong>समिङ्गयति=मन्दमन्दं नुदति।</strong></li>
</ul>
<h3 id="ईकष-3">ईक्ष्</h3>
<ul>
<li>ईक्ष् (ईक्ष-दर्शने)।</li>
<li>&lsquo;मित्रस्याहं चक्षुषा सर्वाणि भूतानि समीक्षे&rsquo; (वा॰सं॰३६.१८)। <strong>इह सम्शब्दोऽर्थे विशेषं न करोति।</strong></li>
<li>&lsquo;तव सुहृत्&hellip; तव मार्गं समीक्षमाणस्तिष्ठति&rsquo; (पञ्चत॰)। <strong>प्रतीक्षमाण इत्याह।</strong></li>
<li>&lsquo;समीक्षध्वं महारण्ये देशम्&hellip; यत्रेमाः शरदः सुखं प्रतिवसेमहि&rsquo; (भा॰)। <strong>समीक्षध्वम्=अन्विष्यत, मृगयध्वम्।</strong></li>
<li>&lsquo;भोजयन्ति किल श्राद्धे केचित्स्वानेव बान्धवान्। ततः पश्चात् समीक्षन्ते कृतकार्यान् द्विजर्षभान्&rsquo; (रा॰२.६१.१२)॥ <strong>समीक्षन्ते=विचारयन्ति भोजयितुम्।</strong></li>
<li>&lsquo;न त्वां समीक्षते पार्थो नापि राजा युधिष्ठिरः&rsquo; (भा॰उ॰१६२.६३)। <strong>समीक्षते=गणयति।</strong></li>
<li>&lsquo;स हि राजगुणैर्युक्तो युवराजः समीक्षितः&rsquo; (रा॰२.४५.९)। <strong>समीक्षितः=निश्चितः।</strong></li>
<li>&lsquo;अभिषेकं न जानामि योऽभूद्राज्ञः समीक्षितः (रा॰२.७५.३)। <strong>समीक्षितः=चिन्तितः।</strong></li>
<li>&lsquo;समीक्षा यादृशी ह्यस्य पाण्डवान् प्रति भारत&rsquo; (भा॰वन॰८.८)। <strong>समीक्षा विचारपूर्विका बुद्धिः।</strong></li>
<li>&lsquo;तत्रापराणि दारूणि संसृज्यन्ते परस्परम्। तृणकाष्ठकरीषाणि कदाचिन्न समीक्षया&rsquo; (भा॰शां॰२६२.२३)॥ <strong>उक्तोऽर्थः।</strong></li>
<li>&lsquo;यदि त्वरेत गुरोः समीक्षायां स्वाध्यायमधीत्य कामं गच्छेत्&rsquo; (आप॰ध॰२.५.३)। <strong>समीक्षायां सन्दर्शने। गुरुचक्षुर्विषयमनतिक्रम्य स्थितः सन्नित्याह।</strong></li>
<li>&lsquo;रत्नावतंसाः कुलटाः समीक्ष्य किमार्यनार्यः कुलटा भवन्ति&rsquo; (सुभाषितम्)। <strong>समीक्ष्य=दृष्ट्वा।</strong></li>
<li>&lsquo;समीक्ष्य कामात् सुग्रीवं मन्दं धर्मार्थसङ्ग्रहे&rsquo; (रा॰४.२८.१)। <strong>समीक्ष्य=उपलभ्य=विज्ञाय।</strong></li>
<li>&lsquo;एवमार्य समीक्ष्य त्वं प्रीतो भवितुमर्हसि&rsquo; (रा॰५.७३.६१)। <strong>समीक्ष्य=परीक्ष्य=विमृश्य।</strong></li>
<li>&lsquo;उचितमेवैतन्ममासमीक्ष्यकारिणः&rsquo; (हित॰)। <strong>असमीक्ष्यकारी=अविमृश्यकारी। कार्याकार्ये इष्टानिष्टे अगणयित्वा यः प्रवर्तते स एवमुच्यते। समीक्ष्यं साङ्ख्यं भवति</strong></li>
<li>तथा च माघे प्रयोगः- &lsquo;फलभाजि समीक्ष्योक्ते बुद्धेर्भोग इवात्मनि&rsquo; (५.५९)।</li>
</ul>
<h3 id="ईर-1">ईर्</h3>
<ul>
<li>ईर् (ईर-गतौ)।</li>
<li>&lsquo;ते होचुर्देवाः। म्लानोऽयं पिता मयोभूः। पुनरिमं समीर्योत्थापयामेति&rsquo; (गो॰ब्रा॰उ॰४.१२)। <strong>समीर्य=वीजयित्वा।</strong></li>
</ul>
<h3 id="उकष-1">उक्ष्</h3>
<ul>
<li>उक्ष् (उक्ष=सेचने)। &lsquo;समौक्षत गुडाकेशं शैलं नीलमिवाम्बुदः। अग्रहस्तप्रमुक्तेन शीकरेण स नागराट्&rsquo; (भा॰आश्व॰७६.७)। <strong>समौक्षत=समौक्षत्=अभ्यषिञ्चत्।</strong></li>
<li>&lsquo;समुक्षितं सुतं सोमम्&rsquo; (ऋ॰३.६०.५)। <strong>उक्तोऽर्थः।</strong></li>
</ul>
<h3 id="उच">उच्</h3>
<ul>
<li>उच् (उच-समवाये)।</li>
<li>&lsquo;उत यासि सवितस्त्रीणि रोचनोत सूर्यस्य रश्मिभिः समुच्यसि&rsquo; (ऋ॰५.८१.४)। <strong>समुच्यसि=सङ्गच्छसे।</strong></li>
<li>&lsquo;समन्धसा मदेषु वा उवोच&rsquo; (इन्द्रः) (ऋ॰७.२०.४)। <strong>इन्द्रो मदेषु मदनिमित्तेष्वन्धसा सोमलक्षणेनान्नेन समुवोच समवैति, समवायं सङ्गतिं कामयत इत्याह।</strong></li>
</ul>
<h3 id="उबज">उब्ज्</h3>
<ul>
<li>उब्ज् (उब्ज-आर्जवे)।</li>
<li>&lsquo;वरुणेन समुब्जितां मित्रः प्रातर्व्युब्जतु&rsquo; (अथर्व॰९.३.१८)। <strong>व्युब्जतु=अपावृणोतु॥</strong></li>
</ul>
<h3 id="उष">उष्</h3>
<ul>
<li>उष् (उष-दाहे)।</li>
<li>&lsquo;तदुभयतोऽग्निशिखे समोषन्त्यौ तिष्ठतः&rsquo; (श॰ब्रा॰१.९.३.२)। <strong>समोषन्त्यौ ज्वलन्त्यौ। ओषतिरिहाकर्मकः।</strong></li>
</ul>
<h3 id="ऊह-2">ऊह्</h3>
<ul>
<li>ऊह् (ऊह-वितर्के)।</li>
<li>&lsquo;यद्गव्यन्ता द्वा जना स्वर्यन्ता समूहसि&rsquo; (ऋ॰१.१३१.३)। <strong>यतस्तपः ससूहसि। उभयत्र समानयसि सङ्गमयसीत्यर्थः। तपः समूहसीति तपः संहतं करोषीति वरीयो व्याख्यानम्।</strong></li>
<li>&lsquo;समूहन्त्यग्न्यगारमुपलिम्पन्त्यायतनानि&rsquo; (आप॰श्रौ॰१.२.६.१०)। <strong>समूहन्ति सम्मृजन्ति। समूहनी सम्मार्जनी भवति।</strong></li>
</ul>
<p>&lsquo;पूषन्नेकर्षे यम सूर्य प्राजापत्य व्यूह रश्मीन् समूह तेजः&rsquo; (ईश॰उ॰१६)। <strong>समूह=एकीकुरु=संहतं कुरु।</strong></p>
<p><strong>-</strong> &lsquo;वर्णश्रवेऽनिले रात्रौ दिवा पांसु समूहने&rsquo; (मनु॰४.१०२)। <strong>पांसुसमूहनेऽनिले=धूलिपटलोत्सारणसमर्थे वायौ।</strong></p>
<ul>
<li>&lsquo;समुह्य स्वां महामानी तदानीमेव येदिलः। पृतनां प्रेषयामास&hellip;&rsquo; (शि॰भा॰८.३५)॥ <strong>समुह्य=सन्निपात्य।</strong></li>
</ul>
<p>&lsquo;समिद्धमग्निं पाणिना परिसमहेन्न समूहिन्या&rsquo; (आप॰ध॰१.४.१८)। <strong>समूहिनी=सम्मार्जनी।</strong></p>
<h3 id="--ऋ">** ** ऋ</h3>
<ul>
<li>ऋ (ऋ-गतिप्रापणयोः)।</li>
<li>&lsquo;तेन मा समरामहि&rsquo; (अथर्व॰११.२.७)।</li>
<li>&lsquo;मा त्वया समरामहि&rsquo; (अथर्व॰११.२.२०)। <strong>तेन त्वया वा मा सङ्गस्महीत्याह।</strong>  <strong>अर्तेर्लुङि रूपम्।</strong></li>
<li>&lsquo;ऋतस्य योना समरन्त नाभयः&rsquo; (ऋ॰१.७३.१)।</li>
<li>&lsquo;समारन्त ममाभीष्टाः सङ्कल्पास्त्वय्युपागते&rsquo; (भट्टि॰८.१६)। उक्तोऽर्थः। '</li>
<li>दभ्रेभिश्चित्समृता हंसि भूयसः&rsquo; (ऋ॰१.३१.६)। <strong>समृता=समृते=सङ्गते।</strong></li>
<li>&lsquo;दिवः स्कम्भः समृतः पाति नाकम्&rsquo; (ऋ॰४.१३.५)।</li>
<li>&lsquo;समर्पयेन्द्र महता वधेन&rsquo; (अथर्व॰६.६६.१)। <strong>समर्पय=संयोजय=प्रहर=क्षिणु=विध्य।</strong></li>
<li>&lsquo;इदं धनुर्लक्ष्यमिमे च बाणाः शृण्वन्तु मे भूपतयः समेताः। छिद्रेण यन्त्रस्य समर्पयध्वं शरैः शितैर्व्योमचरैर्दशार्धैः&rsquo; (भा॰आदि॰१८५.३५)॥ <strong>समर्पयध्वम्=विध्यत।</strong></li>
<li>&lsquo;अपरे दन्तवेष्टेषु कुम्भेषु च कटेषु च। शरैः समर्पिता नागाः &hellip; &hellip;&rsquo; (भा॰द्रोण॰९०.१९)॥ <strong>उक्तोऽर्थः।</strong></li>
<li>&lsquo;स चिन्तयानो वैदेहीं कामबाणसमर्पितः&rsquo; (रा॰३.५५.२)। <strong>पञ्ज शरशराहत इत्याह।</strong></li>
<li>&lsquo;देव इव सविता सत्यधर्मेन्द्रो न तस्थौ समरे पथीनाम्&rsquo; (वा॰सं॰१२.६६)। <strong>समरे पथीनाम्=पथिवतां (पथिकानां) सङ्गमस्थाने।</strong></li>
</ul>
<h3 id="--ऋचछ">** ** ऋच्छ्</h3>
<ul>
<li>ऋच्छ् (ऋच्छ-गतीन्द्रियप्रलयमूर्त्तिभावेषु)।</li>
<li>&lsquo;तस्मादनभिरूपाभिर्वारिभिर्मा त्वं समर्च्छसि&rsquo;(=समृच्छसि) (भा॰उ॰७६.४)। <strong>विध्यसीत्यर्थः।</strong></li>
<li>&lsquo;समार्छन्मामका युद्धे कथं सञ्जय शंस मे। भरद्वाजं जिघांसन्तो सव्यसाचिवृकोदरौ&rsquo; (भा॰द्रोण॰१८३.१७)॥ <strong>समार्छन्=समासादयन्=अभिमुखमयुः। ताभ्यां सङ्गता अभूवन्नित्यर्थः।</strong></li>
<li>&lsquo;वायुना हीदं यतमन्तरिक्षं न समृच्छति&rsquo; (ऐ॰ब्रा॰२.४१)। <strong>न समृच्छति न प्रलीयते न शीर्यत इति षड्गुरुशिष्यभट्टभास्करौ। यतं बद्धम्। यमेर्निष्ठा।</strong></li>
</ul>
<p><strong>-</strong> &lsquo;वज्रौ ह समृच्छेयातां तवोह वज्रौ न समृच्छेते&rsquo; (श॰ब्रा॰१.२.५.२०)।</p>
<h3 id="--ऋध">** ** ऋध्</h3>
<ul>
<li>ऋध् (ऋधु-वृद्धौ)।</li>
<li>&lsquo;समिद्धहोमेन ह्येव समृद्धा आहुतयः&rsquo; (श॰ब्रा॰१.५.३.७)। <strong>समृद्धा सम्पन्नाः सम्यङ्निरुप्ता निरूढा (भवन्ति)।</strong></li>
<li>&lsquo;असमृद्धेन कामेन&rsquo; (रा॰२.९२.१६)। <strong>असमृद्धः=अपूर्णः=असिद्धः।</strong></li>
<li>&lsquo;देवान् कुर्युरदेवांश्च कः क्षिण्वंस्तान् (ब्राह्मणान्) समृध्नुयात्&rsquo; (मनु॰९.३१५)। <strong>समृद्धिं प्राप्नुयादित्याह।</strong></li>
<li>&lsquo;अन्तःपुरसमृद्धं च क्रोशन्तं (राजानम्) पर्यदेवयन्&rsquo; (रा॰२.४०.३८)। <strong>अन्तःपुरसमृद्धमन्तःपुरसहितमिति यावत्।</strong></li>
</ul>
<h3 id="--ऋष">** ** ऋष्</h3>
<ul>
<li>ऋष् (ऋषी-गतौ)।</li>
<li>&lsquo;उभावन्तौ समर्षसि वत्सः सम्मातराविव&rsquo; (अथर्व॰१३.२.१३)। <strong>समर्षसि=योजयसि॥ सम्मातरौ=पुण्यात्मानौ मातरौ।</strong></li>
<li>&lsquo;मर्य इव युवतिभिः समर्षति (ऋ॰९.८७.१६)। <strong>समर्षति=सङ्गच्छते=सहचरो भवति।</strong></li>
</ul>
<h3 id="--कथ">** ** कथ्</h3>
<ul>
<li>कथ् (कथ-वाक्यप्रबन्धे)।</li>
<li>&lsquo;त्वया सङ्कथ्यमानेन महिम्ना सात्वतां पते। नातितृप्यति मे चित्तम् &hellip;.&rsquo; (भा॰पु॰८.५.१३)॥ <strong>सङ्कथ्यमानेन=सङ्कीर्त्यमानेन=उपवर्ण्यमानेन=अभिष्टूयमानेन।</strong></li>
<li>&lsquo;एवं सङ्कथिते कृत्स्ने मोक्षधर्मे&rsquo; (भा॰सभा॰२२.३३)। <strong>सङ्कथिते=प्रोक्ते=निरुक्ते=व्याख्याते=उपविष्टे।</strong></li>
</ul>
<h3 id="--कमप">** ** कम्प्</h3>
<ul>
<li>कम्प् (कपि-चलने)।</li>
<li>&lsquo;अमर्षात्स्फुरमाणौष्ठः समकम्पत राक्षसः&rsquo; (रा॰३.५७.२६)। <strong>समकम्पत=बाढमकम्पत प्रावेपत।</strong></li>
<li>&lsquo;अतिष्ठद् भ्रूणहा कोट्यां वार्धुषिः समकम्पत&rsquo; (व॰ध॰२.४२)।</li>
</ul>
<h3 id="--कल">** ** कल्</h3>
<ul>
<li>कल् (कल-गतौ सङ्ख्याने च)।</li>
<li>&lsquo;तरुच्छिद्रप्रोतान् (शशिनः करान्) बिसमिति करी सङ्कलयति&rsquo; (सुभा॰)। <strong>सङ्कलयति=गृह्णाति। जानाति।</strong></li>
<li>&lsquo;पत्तीन् सर्वान् अतिबलान् योत्स्यमानानवस्थितान्। एकः सङ्कालयिष्यामि वज्रपाणिरिवासुरान्&rsquo; (भा॰वि॰६१.३०)॥ <strong>विद्रावयिष्यामीत्याह।</strong></li>
<li>&lsquo;गां दोग्ध्रीं समकालयन्&rsquo; (हरि॰१.२१.२७)। <strong>समकालयन्=वनमनयन्।</strong></li>
</ul>
<p><strong>-</strong> &lsquo;सङ्कलयति कालयति वा भूतानीति कालः&rsquo; (सुश्रुते सूत्र॰६.२)। <strong>सङ्कलयति=सङ्गृह्णाति।</strong></p>
<ul>
<li>&lsquo;न तु सङ्कालनं राज्ञो विना पुत्रेण मन्त्रिणः&rsquo; (रा॰२.६६.१५)। <strong>सङ्कालनं प्रेतनिर्हारम्।</strong></li>
<li>सङ्गूढः स्यात्सङ्कलितः (अमरः)। <strong>पिण्डीकृत इत्याह।</strong></li>
</ul>
<h3 id="--कस">** ** कस्</h3>
<ul>
<li>कस् (कस-गतौ)।</li>
<li>&lsquo;सङ्कसुको विसंस्थुलो भवति दुर्वृत्तो वा।&rsquo;</li>
<li>सङ्कसुकोऽस्थिर इत्यमरः। <strong>श्मशानाग्निरपि सङ्कसुक उच्यते।</strong></li>
</ul>
<h3 id="--कल-1">** ** काल्</h3>
<ul>
<li>काल् (काल-क्षेपे)।</li>
<li>&lsquo;यथा पशूनां सङ्घातं यष्ट्या पालः प्रकालयेत्। तथा भीमो गजानीकं गदया समकालयत्&rsquo; (भा॰भीष्म॰६२.६३)॥ <strong>समकालयत्=अक्षिपत्=प्राजत्।</strong></li>
</ul>
<h3 id="--कश">** ** काश्</h3>
<ul>
<li>काश् (काशृ-दीप्तौ)।</li>
<li>&lsquo;ता वेपथुपरीताश्च राज्ञः प्राणेषु शङ्किताः। प्रतिस्रोतस्तृणाग्राणां सदृशं सञ्चकाशिरे&rsquo; (रा॰२.६५.१४)॥ <strong>सञ्चकाशिरे=प्रतिबभुः।</strong></li>
</ul>
<p><strong>-</strong> &lsquo;असभ्याः सभ्यसङ्काशाः सभ्याश्चासभ्यदर्शनाः&rsquo; (भा॰शां॰१११.६५)। <strong>सभ्यसङ्काशाः=सभ्यसन्निभाः=सभ्यसदृशाः।</strong></p>
<h3 id="--कत">** ** कित्</h3>
<ul>
<li>कित् (कित-निवासे रोगापनयने च)।</li>
<li>&lsquo;सङ्केतो गृह्यते जातौ गुणद्रव्यक्रियासु च&rsquo; (सा॰द॰)। <strong>सङ्कतो रूढिः। सङ्केतः कामिनोनिश्चितपूर्वं सङ्गमस्थानम्।</strong></li>
<li>&lsquo;नामसमेतं कृतसङ्केतं वादयते मृदुवेणुम्&rsquo; (गीत॰५)।</li>
<li>कान्तार्थिनी तु या याति सङ्केतं साभिसारिका (अमरः)।</li>
</ul>
<h3 id="--कच">** ** कुच्</h3>
<ul>
<li>कुच् (कुच-सङ्कोचने)।</li>
<li>&lsquo;न मे मनः सङ्कुचति प्रदानात्&rsquo; (अवदा॰श्रेष्ठि॰१२)। <strong>प्रदाने न विचारयति।</strong></li>
<li>&lsquo;प्रत्यङ् जनान् सञ्चुकोचान्तकाले&rsquo; (नि॰१.१५.७)। <strong>सङ्कोचयतीति दुर्गः।</strong></li>
<li>&lsquo;न श्रुतेन न दानेन न सान्त्वेन न चेज्यया। त्वयेयं पृथिवी लब्धा न सङ्कोचेन चाप्युत&rsquo; (भा॰शां॰१४.१८)॥</li>
<li>सङ्कोचो याञ्चेति नील॰।</li>
<li>&lsquo;न हि सङ्कुचितः पन्था येन वाली हतो गतः। समये तिष्ठ सुग्रीव मा वालिपथमन्वगाः&rsquo; (रा॰४.३०.२०)॥ <strong>सङ्कुचितः=संवृतः=निरुद्धः।</strong></li>
<li>&lsquo;सङ्कुचितव्रणता &lsquo;(सुश्रुते १.३६.२)। <strong>क्षतस्य तनूभाव इत्याह।</strong></li>
</ul>
<h3 id="--कल-2">** ** कुल्</h3>
<ul>
<li>कुल् (कुल-संस्त्याने बन्धुषु च)।</li>
<li><strong>संस्त्यानं सङ्घातः। बन्धुशब्देन बन्धुव्यापारो लक्ष्यते।</strong></li>
<li>&lsquo;अन्योन्यप्रतिघातसङ्कूलचलत्कल्लोलकोलाहलैः&rsquo; (उत्तर॰२.३०)। <strong>सङ्कुलमक्रमं यथा स्यात्तथा।</strong></li>
<li>&lsquo;महतः पौरजनस्य सङ्कुलेन विघटितायां तस्यामागतोऽस्मि&rsquo; (मालती॰१)। <strong>सङ्कुलम्=सम्मर्दः=अोघः=जननिकायः।</strong></li>
<li>अथ सङ्कुलविलष्टे परस्परपराहते (अमरः)। <strong>यावज्जीवमहं मौनी ब्रह्मचारी च मे पितेत्यादि सङ्कुलं वचः।</strong></li>
</ul>
<h3 id="--क">** ** कृ</h3>
<ul>
<li>कृ (डुकृञ्-करणे)।</li>
<li>&lsquo;समिन्द्र गोभिर्मधुमन्तमक्रन्&rsquo; (ऋ॰३.३५.८)। <strong>समक्रन्=समकुर्वन्=समयुञ्जन्।</strong>  <strong>भूषणाद्यर्थाभावात्सुडागमो न कृतः।</strong></li>
<li>&lsquo;इषुं समस्कुर्वत&rsquo; (तै॰सं॰६.२.३.१) <strong>धनुषि समदधुरित्यर्थः।</strong></li>
<li>&lsquo;पित्रे चिच्चक्रुः सदनं समस्मै&rsquo; (ऋ॰१०.८२.४)। <strong>सञ्चक्रुः=निर्ममुः।</strong></li>
<li>&lsquo;तस्यास्थिभिर्महाघोरं वज्रं सङ्क्रियतां दृढम्&rsquo; (भा॰वन॰१००.१०)। <strong>सङ्क्रियताम्=निर्मीयताम्। मूषणाद्यर्थविरहादत्रापि सुडभावः।</strong></li>
<li>&lsquo;सौवर्णानि च भाण्डानि सञ्चक्रुस्तत्र शिल्पिनः&rsquo; (भा॰आश्व॰८.३५)।</li>
<li>&lsquo;तस्मिन् सङ्क्रियमाणे तु राघवस्याभिषेचने&rsquo; (रा॰३.५३.५)। <strong>सङ्क्रियमाणे=निर्वर्त्यमाने।</strong></li>
<li>&lsquo;फलमूलामिषं शाकं संस्कृतं यन्महानसे&rsquo; (भा॰वन॰३.७३)। <strong>संस्कृतम्=श्रपितम्।</strong></li>
<li>&lsquo;असूर्ते सूर्ते रजसि निषर्त्ते ये भूतानि समकृण्वन्निमानि (ऋ॰१०.८२.४)।</li>
<li>&lsquo;असंस्कृतान् पशून् मन्त्रैर्नाद्याद्विप्रः कदाचन&rsquo; (मनु॰५.५६)। <strong>असंस्कृतान्=अशोधितान्। मन्त्रवत्प्रोक्षणादिसंस्कारशून्यानित्यर्थः।</strong></li>
<li>&lsquo;सम्परिभ्यां करोतौ भूषणे&rsquo; (पा॰६.१.१३७)।</li>
<li>&lsquo;ककुभं समस्कुरुत&rsquo; (शिशु॰९.२५)। <strong>अभूषयदित्यर्थः।</strong></li>
<li>&lsquo;सुसंस्कृतोपस्करया&rsquo; (स्त्रिया भाव्यम्) (मनु॰५.१५०)। <strong>सुशोधितकुण्डकटाहादिगृहभाण्डयेत्याह।</strong></li>
<li>&lsquo;एष सर्वान्महीपालान् करदान् समकारयत्&rsquo; (भा॰वि॰७०.२२)। <strong>समकारयत्=अकारयत्। नार्थः समा।</strong></li>
<li>&lsquo;दमघोषात्मजं वीरं संस्कारयत मा चिरम्&rsquo; (भा॰सभा॰४५.३५)। <strong>अग्निसंस्कारोऽस्य कार्यतामित्याह।</strong></li>
</ul>
<h3 id="--कत-1">** ** कृत्</h3>
<ul>
<li>कृत् (कृती-छेदने)। &lsquo;यानि मांसानि संस्कृत्य सन्न्यासुः&rsquo; (श॰ब्रा॰३.१.३.४)। <strong>संस्कृत्य=खण्डशः कर्तित्वा=छित्त्वा।</strong></li>
</ul>
<h3 id="--कष">** ** कृष्</h3>
<ul>
<li>कृष् (कृष-विलेखने)।</li>
<li>&lsquo;इच्छन् पक्षपुच्छाप्ययेषु चतुरङ्गुलं चतुरङ्गुलं सङ्कर्षति विकर्षत्यन्ते&rsquo; (का॰श्रौ॰१६.८.१५)। <strong>सङ्कर्षति=सङ्कोचयति। विकर्षति=विस्तारयति।</strong></li>
<li>&lsquo;क्व चासौ पुरुषः श्यामो योऽसौ मां सञ्चकर्ष ह&rsquo; (भा॰वन॰२९७.६५)। <strong>सञ्चकर्ष=साकं कृष्टवान्।</strong></li>
<li>&lsquo;कोटीः शतसहस्राणि हरीणां समकर्षत&rsquo; (भा॰वन॰२८३.५)। <strong>सेनानीः सन् सहानयदित्यर्थः।</strong></li>
<li>&lsquo;यः परमः सङ्कर्षः सामावस्या&rsquo; (गो॰गृ॰१.५.७)। <strong>सङ्कर्षः सन्निकर्षः। निस्त्यक्तः। समैव सान्निध्यार्थं लब्धेः। यावदर्थं शब्दप्रयोगः।</strong></li>
</ul>
<h3 id="क-7">कॄ</h3>
<ul>
<li>कॄ (कॄ-विक्षेपे)।</li>
<li>&lsquo;शतहस्त समाहर सहस्रहस्त सङ्किर&rsquo; (अथर्व॰३.२४. ५)। <strong>भूरि क्षिप। धनमस्मास्विति शेषः। धनवर्षं वर्षेत्याह।</strong></li>
<li>&lsquo;सं दाशुषे किरतु भूरि वामम्&rsquo; (तै॰सं॰३.३.११.५)। <strong>उक्तोऽर्थः।</strong></li>
<li>&lsquo;गामश्वं रथ्यमिन्द्र सङ्किर&rsquo; (ऋ॰६.४२.२)।</li>
<li>&lsquo;सं सहस्रा कारिषच्चर्षणिभ्य आ&rsquo; (ऋ॰६.४८.१५)।</li>
<li>&lsquo;ब्राह्मणाः क्षत्रिया वैश्याः सङ्कीर्यन्ते परस्परम्&rsquo; (भा॰वन॰१९०.१७)। <strong>सम्मिश्रिता भवन्ति=व्यतिकीर्यन्ते=योनिसङ्करमापद्यन्ते।</strong></li>
<li>&lsquo;सङ्कीर्यन्ते ततः प्रजाः। न सङ्किरेत्तदन्नं च&rsquo; (भा॰अनु॰१३६.१३)। <strong>उत्कृष्टं निकृष्टेन न मिश्रयेदित्याह।</strong></li>
<li>&lsquo;यत्र यत्र च सङ्कीर्णमात्मानं मन्यते द्विजः। तत्र तत्र तिलहोमो गायत्र्या वचनं तथा&rsquo; (याज्ञ॰३.३०९)॥ <strong>यत्र यत्र ब्रह्मवधादौ तज्जनितकल्मषजातेनात्मानं सङ्कीर्णमभिभूतं मन्यत इति तदर्थ इति मिताक्षरा।</strong></li>
<li>&lsquo;अस्थि कङ्कालसङ्कीर्णा&rsquo; (भूः) (भा॰आदि॰२१०.२४)। <strong>सङ्कीर्णा=आकीर्णा=परीता=परिक्षिप्ता=सङ्कुला।</strong></li>
<li>&lsquo;अनेकजनसकङ्कर्णान् ग्रामान्&rsquo; (रात॰५.१०५)। <strong>उक्तोऽर्थः।</strong></li>
<li>&lsquo;मदोद्धतस्य नृपतेः सङ्कीर्णस्येव दन्तिनः&rsquo; (हितोप॰४.१६)। <strong>&lsquo;सङ्कीर्णस्य=प्रभिन्नस्य। मत्तस्य=मदस्राविणः।</strong></li>
<li>&lsquo;महीभुजो मदान्धस्य सङ्कीर्णस्येव दन्तिनः&rsquo; (हितोप॰३.१३४)। <strong>उक्तोऽर्थः।</strong></li>
<li>&lsquo;नाकाले नाति सङ्कीर्णे&hellip;&rsquo; (भुञ्जीत) (वि॰पु॰३.११.८३)। <strong>नातिसङ्कुचिते स्थाने (?)।</strong></li>
<li>जागर्त्येव हि दुष्टात्मा सङ्करेऽग्निरिवोत्थितः (भा॰शां॰१०३.१२)। <strong>सङ्करेऽवकरे।</strong></li>
<li>&lsquo;सकर्दमं तु वर्षासु प्रविश्य ग्रामसङ्करम् (मिताक्षरोद्धता यमस्मृतिः)। <strong>ग्रामसङ्करः=ग्रामसलिलप्रवाहः।</strong> (मिताक्षरा॰३.३०)।</li>
<li>&lsquo;सङ्करो नरकायैव कुलघ्नानां कुलस्य च&rsquo; (गीता१।४२)। <strong>सङ्करः सङ्कीर्णता।</strong></li>
</ul>
<h3 id="कलप-1">क्लृप्</h3>
<ul>
<li>क्लुप् (क्लृपू-सामर्थ्ये)।</li>
<li>&lsquo;तस्मात्तेन (मनसा) उभयं सङ्कल्पते सङ्कल्पनीयं चासङ्कल्पनीयं च&rsquo; (छां॰उ॰१.२.७)। <strong>सङ्कल्पते=इच्छति=कामयते। सङ्कल्पनीयम् एषणीयम्। असङ्कल्पनीयम् अनेषणीयम्।</strong></li>
<li>&lsquo;कुमारास्ते विशाखं च पितृत्वे समकल्पयन्&rsquo; (भा॰वन॰२८८.३)। <strong>समकल्पयन्=मनस्यकुर्वन्।</strong></li>
<li>&lsquo;राजदुहितुर्विलासप्रायमाकारमात्माभिलाषमूलमिव यथा सङ्कल्पयेत्&rsquo; (दशकु॰)। <strong>सङ्कल्पयेत्=उत्प्रेक्षेत।</strong></li>
<li>&lsquo;लोम लोम्ना सङ्कल्पया त्वचा कल्पया त्वचम्&rsquo; (अथर्व॰४.१२.५)। <strong>योजयेत्यर्थः।</strong></li>
<li>&lsquo;यथासङ्कल्पिताश्चेह सर्वान् कामान् समश्नुते&rsquo; (मनु॰२.५)। <strong>सङ्कल्पितान्=मनसा ध्यातान्।</strong></li>
<li>&lsquo;अयाचितमसङ्कृप्तमुपपन्नं यदृच्छया (भैक्ष्यम्)&rsquo; (भा॰आश्व॰४६.१९)।</li>
<li>&lsquo;अतीतमपि न स्मरन्नपि च भाव्यसङ्कल्पयन्&rsquo; (भर्तृ॰३.६३)। <strong>उक्तोऽर्थः।</strong></li>
<li>&lsquo;तेभ्यः सङ्कल्पिता भागाः स्वयमेव स्वयम्भुवा&rsquo; (भा॰अनु॰९१.२४)। <strong>सङ्कल्पिताः=निश्चिताः=निर्णीताः।</strong></li>
<li>&lsquo;सङ्कल्पितार्थे विवृतात्मशक्तिमाखण्डलः काममिदं बभाषे&rsquo; (कु॰३.११)। <strong>चिकोर्षितेऽर्थ इत्याह।</strong></li>
<li>&lsquo;तत्पुत्र शीघ्रं विधिना विधिज्ञैर्वसिष्ठमुख्यैः सहितो द्विजेन्द्रैः। सङ्कल्प्य राजानमदीनसत्त्वमात्मानमुर्व्यामभिषेचयस्व&rsquo; (रा॰२.७२.५३)॥ <strong>सङ्कल्प्य=अन्त्यामर्चामस्मै प्रयुज्य।</strong></li>
<li>&lsquo;असङ्कल्पयन्&rsquo; (कौ॰सू॰४२)। <strong>अविचारयन्नित्याह।</strong></li>
<li>&lsquo;सङ्कल्पयित्वा वत्सं तु मनुं स्वायम्भुवं प्रभुम्&rsquo; (हरि॰१.६.१०)। <strong>प्रकल्प्येत्यर्थः।</strong></li>
<li>&lsquo;सङ्कल्प्य तेषां कुल्यानि (कीकसानि)&rsquo; (भा॰आश्रम॰३९.२२)। <strong>सङ्कल्प्य=एकीकृत्य।</strong></li>
<li>&lsquo;तत् सङ्कल्पोपहितजडिमस्तम्भमभ्येति गात्रम्&rsquo; (मालती॰१.३५)। <strong>तत्सङ्कल्पस्तच्चिन्ता, तत्प्रतिसन्धानम्।</strong></li>
<li>&lsquo;वृथैव सङ्कल्पशतैरजस्रमनङ्ग नीतोऽसि मया विवृद्धिम्&rsquo; (शा॰३.५ पाठभेदः)।</li>
</ul>
<h3 id="करम-3">क्रम्</h3>
<ul>
<li>क्रम् (क्रमु-पादविक्षेपे)।</li>
<li>&lsquo;स वा उत्तरामेवोपवसेत्। समिव वा एष क्रमते&rsquo; (श॰ब्रा॰१.६.३.३३)। <strong>सङ्क्रमते=सङ्घट्टते=विरोधमुपैति=सङ्घर्षति।</strong></li>
<li>&lsquo;सङ्क्रामतं मा जहीतं शरीरम्&rsquo; (अथर्व॰७.५३.२)। <strong>सम्बद्धौ भवतमित्याह। समवस्थितौ भवतमित्यर्थः।</strong></li>
<li>&lsquo;कस्मादृक्सामयोः सङ्क्रामति&rsquo; (श॰ब्रा॰८.१.३.५)। <strong>ऋक्सामे सम्बध्नातीत्याह।</strong></li>
<li>&lsquo;सम् अध्वानः क्रामेयुः&rsquo; (श॰ब्रा॰१३.२.४.२)। <strong>सङ्गच्छेरन्=एकी भवेयुः।</strong></li>
<li>&lsquo;अर्वाङ् यज्ञः सङ्क्रामत्वमुष्मादधि मामभि&rsquo; (तै॰सं॰७.३.११.१)। <strong>सङ्क्रामतु=इत आगच्छतु।</strong></li>
</ul>
<p><strong>-</strong> &lsquo;जीवः सङ्क्रमतेऽन्यत्र क्रमबन्धनिबन्धनः&rsquo; (भा॰वन॰२०९.२४)। <strong>सङ्क्रमते=सञ्चरति=शरीरमन्यन्निगच्छतीति तात्पर्यार्थः।</strong></p>
<ul>
<li>&lsquo;(बर्हिणः) सङ्क्रामन्त इवाभान्ति पुष्पिताः कमलाकराः&rsquo; (रा॰५.५२.१३)।</li>
<li>&lsquo;एवं स सङ्क्रमंस्तत्र स्वर्गलोके महायशाः। ततो ददर्श शक्रस्य पुरीम्&hellip;&rsquo; (भा॰वन॰९६.५५)। <strong>सङ्क्रमन्=सङ्क्रामन्=परिक्रामन्=विचरन्।</strong></li>
<li>&lsquo;सङ्क्रामन्तौ बहून्देशान् शैलाच्छैलं वनाद्वनम्। ततः पुष्करिणीं रम्यां पम्पामासादयिष्यथः&rsquo; (रा॰३.७६.५)॥ <strong>उक्तोऽर्थः।</strong></li>
<li>&lsquo;पुत्रसङ्क्रान्तलक्ष्मीकैर्यद्वृद्धैरिक्ष्वाकुभिर्धृतम्&rsquo; (उत्तर॰१)।</li>
<li>&lsquo;अस्मिन् (अशोके) सङ्क्रान्तानीव कुसुमानि&rsquo; (माल॰५.५)। <strong>अशोकान्तरेभ्यः सङ्क्रम्य सञ्चर्येहाशोके प्राप्तानि सन्निविष्टानीत्याह।</strong></li>
<li>&lsquo;रविसङ्क्रान्तसौभाग्यश्चन्द्रमा न प्रकाशते&rsquo; (रा॰३.२.१३)। <strong>इहोदाहृतिषु सम्शब्दः पूर्वस्थानप्रच्युतिपूर्वकं स्थानन्तरप्राप्तिं द्योतयति।</strong></li>
<li>&lsquo;औपसर्गिकरोगाः सङ्क्रामन्ति नरान्नरम्&rsquo; (सुश्रुते निदान॰६.२६)। <strong>सञ्चारिणो भवन्तीत्यर्थः।</strong></li>
<li>&lsquo;कालो ह्ययं सङ्क्रमितुं द्वितीयं सर्वोपकारक्षममाश्रमं ते&rsquo; (रघु॰५.१०)। <strong>इहापि पूर्ववद्वेद्यम्।</strong></li>
<li>&lsquo;अनद्धा वै सङ्क्रान्तयोर्यदीतरो वेतरमभिभवतीतरो वेतरम्&rsquo; (श॰ब्रा॰१.६.३.३३)। <strong>सङ्क्रान्तयोः सङ्घट्टमानयोः=स्पर्धमानयोः=विरुन्धानयोः।</strong> '</li>
<li>जरां त्वेतां त्वमन्यस्मिन् सङ्क्रामय&rsquo; (भा॰आदि॰८३.३९)। <strong>स्वस्मान्निष्क्रमय्यान्यत्र पुरुषे प्रापयेत्याह।</strong></li>
<li>&lsquo;विभीषणे सङ्क्रमय्य श्रियं वैरिणः&rsquo; (रघु॰१२.१०४)।</li>
<li>&lsquo;स तु तं (धनुर्वेदं) प्रतिगृह्यैव पुत्रे सङ्क्रामयिष्यति&rsquo; (भा॰अनु॰५६.८)। <strong>स्वेन गृहीतां स्वस्थां धनुर्विद्यां पुत्रेऽर्पयिष्यतीत्याह।</strong></li>
<li>&lsquo;कदाचिदयं पाप इदमकार्यं मयि सङ्क्रामयेत्&rsquo; (मृच्छक॰)। <strong>अन्यदीयं पापं मय्यारोपयेदित्याह।</strong></li>
<li>&lsquo;इत्युक्त्वा समयं तत्र चक्राते तावुभौ नृप। अन्योन्यस्याभिसन्देहे तो सङ्क्रामयतां ततः&rsquo; (भा॰उ॰१९२.८)। सङ्क्रामयताम्=समचरताम्=साहचर्यमगच्छताम् इति कश्चित्। विन्यमयेतामित्यर्थ इति नीलकण्ठः। <strong>सन्देहे लिङ्ग इति च सः।</strong></li>
<li>&lsquo;स ते दुहितरं&hellip; वृणुते। वरदः शम्भुरस्मत्सङ्क्रामितैः पदैः&rsquo; (कु॰६.७८) अस्मासु निवेशितैर्वचोभिरित्यर्थः।</li>
<li>&lsquo;रसातलं सङ्क्रमिते तुरङ्गे&rsquo; (रघु॰२.१३३)।</li>
<li>&lsquo;सङ्क्रामितो भरद्वाजो मरुद्भिः क्रतुभिर्विभुः&rsquo; (हरि॰१.३२.१४)। <strong>भारतस्य (नष्टपुत्रस्य) पुत्रत्वं प्रापितः (पुत्रोऽसन्) इत्यर्थः।</strong></li>
<li>&lsquo;एते शक्ताः पुरीं लङ्कां सप्राकारां सतोरणाम्। उत्पाट्य सङ्क्रामयितुम्&rsquo; (रा॰६.१.४१)। <strong>सङ्क्रामयितुम्=स्थानान्तरं प्रापयितुम्।</strong></li>
<li>सङ्क्रमो दुर्गसञ्चर इत्यमरः। <strong>स्वामी तु सङ्क्राम इति पठति।</strong></li>
<li>&lsquo;सङ्क्रमा भेदिताः सर्वे नावश्च प्रतिषेधिताः (भा॰वन॰१५.१५)। <strong>सङ्क्रमा नदीसेतवः।</strong></li>
<li>&lsquo;नदीमार्गेषु तथा सङ्क्रमानवसादयेत्&rsquo; (भा॰शां॰६९.३९)। <strong>सङ्क्रमान्=अवतरणार्थान् सेतून्।</strong></li>
<li>&lsquo;ततस्तैः सङ्क्रमः सर्वः प्रत्युक्तः शास्त्रकोविदैः&rsquo; (हरि॰१.२०.६५)। <strong>सङ्क्रम उपायान्तरेण शम इति नील॰।</strong></li>
<li>&lsquo;विद्यानुष्ठानसम्पन्नो यज्वा पण्डित एव वा। वैश्वदेवे तु सम्प्राप्तः सोऽतिथिः स्वर्गसङ्क्रमः&rsquo; (बौ॰ध॰२.३.५.१२ गोविन्दस्वामिधृतः शातातपश्लोकः)। <strong>सङ्क्रमः=सञ्चरः=मार्गः।</strong></li>
<li>&lsquo;असाधुभ्योऽर्थमादाय साधुभ्यो यः प्रयच्छति। आत्मानं सङ्क्रमं कृत्वा कृच्छ्रधर्मविदेव सः&rsquo; (भा॰शां॰१३२.४)॥ <strong>सङ्क्रमः=नागमनमार्गः।</strong></li>
<li>&lsquo;मृजेर्वृद्धिः&rsquo; (७.२.११४)। <strong>अत्रेदं पठ्यते भाष्ये- इहान्ये वैयाकरणा मृजेरजादौ सङ्क्रमे विभाषा वृद्धिमारभन्ते। तत्र कैयटीयं व्याख्यानम्- सङ्क्रामतो गुणवृद्धी अस्मादिति व्युत्पत्त्या गुणवृद्धिप्रतिषेधनिमित्तभूतः क्विप्प्रत्ययः सङ्क्रमशब्देनोच्यते, योगरूढेः।</strong></li>
<li>&lsquo;सेतुमेव तं सङ्क्रमणं यजमानः कुरुते स्वर्गस्य लोकस्य समष्टये&rsquo; (श॰ब्रा॰१३.२.१०.१)। <strong>सङ्क्रामति पारं गच्छत्यनेनेति सङ्क्रमणः, सेतुविशेषणम्।</strong></li>
</ul>
<p>यदि दुःखमकृत्वा तु मम संङ्क्रमणं भवेत्&rsquo; (रा॰२.१३.१२)। <strong>सङ्क्रमणं स्वर्गं प्रति गमनम्।</strong></p>
<h3 id="करड-1">क्रीड्</h3>
<ul>
<li>क्रीड् (क्रीडृ-विहारे)।</li>
<li>&lsquo;तस्य सङ्क्रीडमानस्य महादेवस्य धीमतः। शितिकण्ठस्य देवस्य दिव्यं वर्षशतं गतम्&rsquo; (रा॰१.३६.६)॥ <strong>सङ्क्रीडमानस्य=रममाणस्य=विहारमनुभवतः। नार्थः समा।</strong></li>
<li>&lsquo;हरः सङ्क्रीडमानश्च उमया सह पर्वते&rsquo; (रा॰१.४७.१०)।</li>
<li>चित्रं सङ्क्रीडमानास्ताः क्रीडनैर्विविधैः (रा॰१.९.१४)। <strong>उक्तोऽर्थः।</strong></li>
<li>&lsquo;सङ्क्रीडन्ति शकटानि&rsquo; (पा॰१.३.२१ सूत्रवृत्तौ)। <strong>कूजन्तीत्यर्थः।</strong></li>
</ul>
<h3 id="करध">क्रुध्</h3>
<ul>
<li>क्रुध् (क्रुध-क्रोधे)।</li>
<li>&lsquo;सङ्क्रुध्यसि मृषा किं त्वं दिदृक्षं माम् मृगेक्षणे&rsquo; (भट्टि॰८.७६)। <strong>अनर्थकः सम्-शब्दः।</strong></li>
<li>&lsquo;धर्मराजो न सङ्क्रुध्येत्&rsquo; (भा॰वन॰२३९.९)।</li>
</ul>
<h3 id="करश-1">क्रुश्</h3>
<ul>
<li>क्रुश् (क्रुश-आह्वाने रोदने च)।</li>
<li>&lsquo;एवमुक्ते तु भीष्मेण ततः सञ्चुक्रुशुर्नृपाः&rsquo; (भा॰सभा॰४४.३५)। <strong>समम् उच्चैश्चक्रन्दुः।</strong></li>
<li>&lsquo;सङ्क्रोशतामेनान् (अमित्रान्) द्यावापृथिवी&rsquo; (अथर्व॰८.८.२१)। <strong>सक्रोधमभिसम्बोधयतामित्याह।</strong></li>
<li>&lsquo;ऋतावरीरिव सङ्क्रोशमानाः&rsquo; (ऋ॰४.१८.६)। <strong>सङ्क्रोशमानाः=सङ्क्रोशन्त्यः=उच्चैः शब्दायमानाः।</strong></li>
<li>&lsquo;जनयिष्यति सङ्क्रोशं रामस्य विवासनम्&rsquo; (रा॰२.५८. ३०)। <strong>सङ्क्रोशम्=हाहाकारम्। दुःखमिति तु तिलकः।</strong></li>
</ul>
<h3 id="कषर-1">क्षर्</h3>
<ul>
<li>क्षर् (क्षर-सञ्चलने)।</li>
<li>&lsquo;इन्द्रस्य सोम जठरे समक्षरः&rsquo; (ऋ॰९.८५.५)। <strong>समक्षरः=समस्यन्दथाः।</strong></li>
<li>&lsquo;तदश्रु सङ्क्षरितमासीत्&rsquo; (श॰ब्रा॰६.३.१.२८)।</li>
</ul>
<h3 id="कष-7">क्षि</h3>
<ul>
<li>क्षि (क्षि-क्षये)।</li>
<li>&lsquo;पशून्त्सङ्क्षिणाति&rsquo; (अथर्व॰३.२८.२)। <strong>एषा विजाता यमिनी पशूनां हानये कल्पत इत्याह।</strong></li>
<li>&lsquo;आदित्यस्य गतागतैरहरहः सङ्क्षीयते जीवितम्&rsquo; (भर्तृ॰३.४४)। <strong>हीयत इत्यर्थः।</strong></li>
</ul>
<h3 id="कषप-2">क्षिप्</h3>
<ul>
<li>क्षिप् (क्षिप-प्रेरणे)।</li>
<li>&lsquo;सङ्क्षिप्य संरम्भमसद्विपक्षम्&rsquo; (भट्टि॰२.५२)। <strong>सङ्क्षिप्य=उपसंहर।</strong></li>
<li>&lsquo;महार्णवं विक्षिपेत्सङ्क्षिपेच्च&rsquo; (भा॰१४.११६१)। <strong>सङ्क्षिप्तं सङ्कुचितं कुर्याद् इत्याह।</strong></li>
<li>&lsquo;स यातस्तेजसा व्योम सङ्क्षिपन्निव वेगितः&rsquo; (रा॰)। <strong>उपसंहरन्निव, सङ्कोचमापादयन्निव।</strong></li>
<li>&lsquo;शरीरमत्यर्थं सङ्क्षिप्य&rsquo; (रा॰५.१.१९७)। <strong>सङ्क्षिप्य=तनूकृत्य।</strong></li>
<li>&lsquo;विस्तीर्यैतन्महज्ज्ञानमृषिः सङ्क्षिप्य चाब्रवीत्&rsquo; (भा॰आदि॰१.५१)।</li>
<li>&lsquo;सङ्क्षिप्यते यशो लोके घृतबिन्दुरिवाम्भसि (मनु॰७.३४)।</li>
<li>&lsquo;सङ्क्षिप्येत क्षणमिव कथं दीर्घयामा त्रियामा&rsquo; (मेघ॰१०७)। <strong>उपसंह्रियेत।</strong></li>
<li>&lsquo;धर्मपाशेन सङ्क्षिप्तः प्रकाशं नाभ्युदैक्षत&rsquo; (रा॰२.४०.३९)। <strong>धर्मपाशेन बद्ध इत्याह। संयुक्त इति पाठान्तरम्।</strong></li>
<li>&lsquo;(भृगवः) सङ्क्षिप्तास्तस्य तेजसा&rsquo; (भा॰पु॰८.१८.२५)। <strong>मन्दीकृताः=मन्दीकृततेजस्काः। अभिभूताः।</strong></li>
<li>&lsquo;भिन्दिपालान् कुठारांश्च &hellip;&hellip;। युगपत् सङ्क्षिपन्ति स्म वधार्थं कृष्णनन्दने&rsquo; (हरि॰२.१०५.५७)॥ <strong>समं क्षिपन्तीत्यर्थः। समानार्थः। युगपच्छब्देन तदर्थगतेः।</strong></li>
<li>&lsquo;ततो द्विजोत्तमास्तोयं सङ्क्षिपन्ति महामुने&rsquo; (वि॰पु॰२.८.५१)। <strong>क्षिपन्ति प्रक्षिपन्तीति वाऽर्थः।</strong></li>
<li>&lsquo;यावदूर्ध्वमधश्चैव ग्रीवां सङ्क्षिपते पशुः&rsquo; (भा॰शां॰११२.१४)। <strong>सङ्कोचयतीत्यर्थः।</strong></li>
<li>&lsquo;सङ्क्षिपेच्च महामेरुम्&rsquo; (भा॰आदि॰७१.३६)। <strong>सङ्क्षिप्तं सङ्कुचितं कुर्यादित्याह।</strong></li>
<li>&lsquo;कालः सङ्क्षिपते सर्वाः प्रजा विसृजते पुनः&rsquo; (भा॰आदि॰१.२४९)। <strong>सङ्क्षिपते=संहरते।</strong></li>
<li>&lsquo;सत्त्वं सङ्क्षिप्यते लोके नरैः पण्डितमानिभिः&rsquo; (भा॰वन॰१९०.१४)। <strong>उक्तोऽर्थः।</strong></li>
<li>&lsquo;मम्लौ न गात्रं न मुमूर्च्छ चेतः सञ्चिक्षिपे न क्षतजं क्षरद्वा&rsquo; (अवदा॰८.४२)। <strong>न सञ्चिक्षिपे=नोपरराम, न विराममाप। न तस्थौ।</strong></li>
<li>&lsquo;सङ्क्षिप्यतां जवनिका&rsquo; (स्वप्न॰)। <strong>सङ्गृह्य तामित्याह। अपनीयतामिति त्वार्थिकोऽर्थः।</strong></li>
<li>&lsquo;शुभाशुभान्वितान् भावान् विसृजन् सङ्क्षिपन्नपि&rsquo; (भा॰अनु॰१४.७२)। <strong>सङ्क्षिपन्=संहरन्।</strong></li>
<li>&lsquo;सम्मूढनिगमां सर्वां सङ्क्षिप्तविपणापणाम्&rsquo; (अयोध्याम्) (रा॰२.११४.१३)। <strong>सङ्क्षिप्ताः संवृता विपणापणाः पण्यवीथयो यस्यां ताम्।</strong></li>
<li>&lsquo;न तत्र चन्द्रार्ककरैर्दिगङ्गना विभान्ति सङ्क्षिप्ततमोऽवगुण्ठनाः&rsquo; (अवदा॰ब्रह्म॰२१)। <strong>सङ्क्षिप्तम्=अपनीतम्।</strong></li>
<li>&lsquo;सङ्क्षिप्तधैर्योऽपि मनोभवेन&rsquo; (अवदा॰चूडू॰८)। <strong>सङ्क्षिप्तधैर्यः=संहृतधीरभावः।</strong></li>
<li>&lsquo;सङ्क्षिप्तनीवारासु (भूमिषु)&rsquo; (रघु॰१.५२)। <strong>सङ्क्षिप्तो राशीकृतो नीवारस्तृणधान्यं यासु तासु।</strong></li>
<li>&lsquo;मत्पराक्रमसङ्क्षिप्तराज्यभोगपरिच्छदः&rsquo; (भट्टि॰५.८६)। <strong>मत्पराक्रमेण सङ्क्षिप्तौ अपहृतौ राज्यभोगपरिच्छदौ यस्य सः।</strong></li>
<li>&lsquo;एकप्राकारसङ्क्षिप्तं कोसलराज्यं कृत्वा&rsquo; (प्रतिमा॰१)। <strong>सङ्क्षिप्तम्=परिक्षिप्तम्। अपूर्वः प्रयोगः समर्थनामपेक्षते।</strong></li>
<li>&lsquo;एष ते त्रिषु लोकेषु सङ्क्षिप्यापः पिबाम्यहम्&rsquo; (हरि॰१.३२.४६)।</li>
<li>&lsquo;इन्द्रियाणि च सङ्क्षिप्य मनः सङ्क्षिप्य चञ्चलम्&rsquo; (चरके शारीर॰३.२७)। <strong>सङ्क्षिप्य=प्रत्याहृत्य=व्यावर्त्य विषयेभ्य इति यावत्।</strong></li>
<li>&lsquo;स्कन्दः सनत्कुमारश्च तेजः सङ्क्षिप्य तिष्ठतः&rsquo; (हरि॰१.३६)। <strong>सङ्क्षिप्य=निगृह्य।</strong></li>
<li>&lsquo;सोऽहं भुजाभ्यां दीर्घाभ्यां सङ्क्षिप्यास्मिन्वनेचरान्&rsquo; (रा॰३.७१.१४)। <strong>सङ्क्षिप्य=सङ्गृह्य=गृहीत्वा।</strong></li>
<li>&lsquo;समरव्यायामसङ्क्षोभितान् निरुपचारं सङ्क्षिप्य केशान्&rsquo; (प्रतिज्ञा॰१)। <strong>सङ्क्षिप्य=संहत्य।</strong></li>
<li>&lsquo;सग्रहं कृष्ण नक्षत्रं सङ्क्षिप्यारिविमर्दन&rsquo; (हरि॰२.४०.४४)। <strong>सङ्कोचं प्राप्येति नील॰। दुःश्लिष्टपदमिदं पद्यम्।</strong></li>
<li>&lsquo;प्रजासङ्क्षेपसमये दण्डहस्तमिवान्तकम्&rsquo; (भा॰वन॰१५५.२७)। <strong>सङ्क्षेपसमये=संहारकाले। स्यात्पुलाकस्तुच्छधान्ये सङ्क्षेपे भक्तसिक्थके इत्यमरोक्तिं व्याचक्षाणः स्वाम्याह- सङ्क्षेपे क्षिप्रे यथा- पुलाककारी विपुलाशयः स्यात्। तेन सङ्क्षेपः क्षिप्रवचनो भवतीति स मनुत इत्यनुमा।</strong></li>
<li>&lsquo;सङ्क्षेपो विक्षेपः कृतः&rsquo; (कौ॰अ॰२.८.२६)। <strong>जनसमूहदेयः पिण्डकरः सङ्क्षेपः। विक्षेपो विप्रकीर्णकरः कृतः, समूहिभ्यः प्रत्येकं विभज्य ग्राह्यः कृत इत्यर्थः।</strong></li>
<li>&lsquo;द्वाविमौ पक्षिणौ नित्यौ सङ्क्षेपौ चाप्यचेतनौ&rsquo; (भा॰आश्व॰४७.१६)।</li>
<li>&lsquo;पक्षिणौ जीवेश्वरौ। सङ्क्षिप्येते ययोस्तौ सङ्क्षेपौ, तयोरुपाधी बुद्धिमाये&rsquo; (नील॰)।</li>
</ul>
<h3 id="कषद-1">क्षुद्</h3>
<ul>
<li>क्षुद् (क्षुदिर्-सम्पेषणे)।</li>
<li>&lsquo;बबन्धुर्बन्धनीयांश्च क्षोद्यान् सञ्चुक्षुदुस्तथा। बिभिदुर्भेदनीयांश्च तांस्तान् देशांस्ततस्ततः&rsquo; (रा॰२.८०.१०)। <strong>सञ्चुक्षुदुः सम्यक् पिपिषुः। नार्थः समा। धातुरेव केवलः सम्पेषणे पठितः।</strong></li>
</ul>
<h3 id="कषण">क्ष्णु</h3>
<ul>
<li>क्ष्णु (क्ष्णु-तेजने)।</li>
<li>&lsquo;सङ्क्ष्णुत्येव गायेत् सङ्क्ष्णुत्येव हि वाचं पुरुषो वदति&rsquo; (षड्विंश॰२.२)। <strong>सङ्क्ष्णुत्य=निशाय। तीव्रं तारं कृत्वेत्यर्थः।</strong></li>
<li>&lsquo;सङ्क्ष्णुवान इवोत्कण्ठाम्&rsquo; (भट्टि॰८.४०)। <strong>सङ्क्ष्णुवानः=तीव्रामुत्कष्ठां कुर्वाणः।</strong></li>
</ul>
<h3 id="खद">खाद्</h3>
<ul>
<li>खाद् (खादृ-भक्षणे)।</li>
<li>&lsquo;असङ्खादन् निगिरेत्&rsquo; (लाट्या॰श्रौ॰४.११.१३) <strong>असङ्खादन अचर्वन् इत्यर्थः।</strong></li>
</ul>
<h3 id="खद-1">खिद्</h3>
<ul>
<li>खिद् (खिद-परिघाते)।</li>
<li>&lsquo;समित् तान् वृत्रहाऽखिदत्खे अराँ इव खेदया&rsquo; (ऋ॰८.७७.३)। <strong>समखिदत्=समयुनक्, संयुक्तान् अधात्।</strong></li>
<li>&lsquo;अथ ह प्राण उच्चिक्रमिष्यन्त्स यथा सुहयः षड्वीशशकून् सङ्खिदेदेवमितरान् प्राणान् समखिदत्&rsquo; (छां॰उ॰५.१.१२)। <strong>सङ्खिदेत्=उद्धरेत्।</strong></li>
</ul>
<h3 id="खय-3">ख्या</h3>
<ul>
<li>ख्या (ख्या-प्रकथने)।</li>
<li>&lsquo;समख्ये देव्या धिया&rsquo; (वा॰सं॰४.२३)। <strong>दिव्येन मनसा युक्तो दृश्येऽहमित्याह।</strong></li>
<li>&lsquo;सोमः समादित्येभिरख्यत&rsquo; (ऋ॰९.६१.७)। <strong>समख्यत=साहचर्येरणादृश्यत। सोम आदित्यैः सहचरितः प्रकाशत इत्याह।</strong></li>
<li>&lsquo;अथैनां सोमक्रयण्या सङ्ख्यापयति&rsquo; (श॰ब्रा॰३.३.१.११-१२)।</li>
<li>&lsquo;सङ्ख्याता अस्य निमिषो जनानाम्&rsquo; (अथर्व॰४.१६.५)। <strong>सङ्ख्याताः=परिगणिताः।</strong></li>
<li>&lsquo;वयमस्य यथा लोके सङ्ख्याताः सौम्यसाधुभिः। भार्याः पुत्राश्च शिष्याश्च&hellip;..&rsquo; (रा॰२.१०१.१९)॥ <strong>सङ्ख्याताः=समाख्याता इच्छाविनियोगार्हतयेति तिलकः।</strong></li>
<li>&lsquo;ततः सङ्ख्यातुमारेभे तद्वचो गुणदोषतः (भा॰उ॰६०.१)। <strong>सङ्ख्यातुम्=विमर्ष्टुम्।</strong></li>
<li>&lsquo;सङ्ख्याने कुशलो गवाम्&rsquo; (भा॰वि॰३.८)। <strong>सङ्ख्याने=परीक्षायाम्। अत एव सङ्ख्यावान् पण्डित उच्यते।</strong></li>
<li>तथा चामरः पठति- धीरो मनीषी ज्ञः प्राज्ञः सङ्ख्यावान् पण्डितः कविः। अत एव च गोपनामसु गोसङ्ख्य इति पठितम्। <strong>गाः सञ्चष्टे गणयति गुणदोषतः परीक्षत इति तदर्थः।</strong></li>
<li>निर्मन्युश्चाप्यसङ्ख्येयः पुरुषः क्लीबसाधनः&rsquo; (भा॰उ॰१३३.६)। <strong>असङ्ख्येयः=अगणनीयः।</strong></li>
<li>&lsquo;सञ्चक्ष्या दुर्जनाः&rsquo; (पा॰२.४.५४ सूत्रे वृत्तौ)। <strong>वर्जनीया इत्याह।</strong></li>
</ul>
<h3 id="गम-2">गम्</h3>
<ul>
<li>गम् (गम्लृ-गतौ)।</li>
<li>&lsquo;सञ्जग्मिरे पथ्या रायो अस्मिन्त्समुद्रे न सिन्धवो यादमानाः&rsquo; (ऋ॰६.१९.५)। <strong>एकीभूताः, एकायनं गता इत्याह।</strong></li>
<li>&lsquo;यत्र देवाः समगच्छन्त विश्वे&rsquo; (ऋ॰१०.८२.६)। <strong>समवायन्नित्याह।</strong></li>
<li>&lsquo;सङ्गच्छध्वं संवदध्वम्&rsquo; (ऋ॰१०.१९.२)। <strong>सङ्गताः सङ्घटिता भवतेत्याह।</strong></li>
<li>&lsquo;संश्रुतेन गमेमहि (मा श्रुतेन विराधिषि)&rsquo; (अथर्व॰१.१.४)। <strong>सङ्गतो निरन्तरो नः स्वाध्यायोऽस्तु।</strong></li>
<li>&lsquo;ये सिन्धुवितस्ते समगंसाताम्&rsquo; (रात॰५.९७)। <strong>एते भगवत्यौ कलिन्दकन्यामन्दाकिन्यौ सङ्गच्छेते। उभयत्र सम्भेदमाप्नुत इत्यर्थः।</strong></li>
<li>&lsquo;मर्यो न योषामभि निष्कृतं यन्त्सङ्गच्छते कलश उस्रियाभिः&rsquo; (ऋ॰९.९३.२)। <strong>सङ्गच्छते=मिथुनी भवति=संविशति=सम्भवति।</strong></li>
<li>&lsquo;सङ्गच्छ पौस्नि स्त्रैणं मां युवानं तरुणि शुभे&rsquo; (भट्टि॰५.९१)। <strong>सङ्गच्छेत्यत्र सकर्मकत्वात्तङ् न।</strong></li>
<li>&lsquo;वाक्यार्थो न सङ्गच्छते&rsquo; (वे॰सा॰)। <strong>न घटत इत्याह। ग्रामं सङ्गच्छति=ग्रामं गच्छति=प्राप्नोति।</strong></li>
</ul>
<p>&lsquo;सङ्गच्छस्व मया सार्धमेकेनैकः&rsquo; (भा॰आदि॰१५३.२८)। <strong>सङ्ग्रामयस्वेत्याह।</strong></p>
<ul>
<li>&lsquo;सृष्टप्राणो भृशतरं तेन चेत् सङ्गमो मम&rsquo; (भा॰सभा॰८०.४७)। <strong>सङ्गमः=सङ्ग्रामः। सृष्टप्राणः=उत्सृष्टप्राणः=प्राणव्ययेनापि कृतः।</strong></li>
<li>&lsquo;शस्त्राणां सङ्गमश्चैव घोरस्तत्राभवत्पुनः&rsquo; (भा॰शल्य॰१४.२६)। <strong>सङ्गमः=सङ्घट्टः=प्रतिघातः।</strong></li>
</ul>
<p>&lsquo;वीरिण्या सह सङ्गम्य दक्षः प्राचेतसो मुनिः। आत्मतुल्यानजनयत्सहस्रं संशितव्रतान्&rsquo; (भा॰आदि॰७५.५)॥ <strong>सङ्गम्य=सम्भूय=मिथुनीभूय।</strong></p>
<ul>
<li>&lsquo;सा मया सह सङ्गम्य पुनः कन्या भविष्यसि&rsquo; (भा॰वन॰३०७.१६)। <strong>उक्तोऽर्थः।</strong></li>
<li>&lsquo;वलीसङ्गतगात्रस्तु दुर्दर्शो दुर्बलः कृशः&rsquo; (भा॰आदि॰८४.६)। <strong>वलीव्याप्तावयवः।</strong></li>
<li>&lsquo;खे सङ्गतान्यवाद्यन्त देवतूर्याण्यनेकशः&rsquo; (हरि॰२.३०.३८)। <strong>सङ्गतानि=निरन्तराणि।</strong></li>
<li>&lsquo;सङ्गतं घृतं सङ्गतं तैलमित्युच्यते एकीभूतमिति गम्यते&rsquo; (२.१.१ सूत्रे भाष्ये)। <strong>एकीभूतं संशीनमित्याह।</strong></li>
<li>&lsquo;सङ्गताः परमायत्ता रामेण सह संयुगे&rsquo; (रा॰३.३६.६)। <strong>सङ्गताः=युयुत्सयाऽभिमुखं गताः।</strong></li>
<li>&lsquo;कथं काश्यपदायादाः पुंश्चल्यो मयि सङ्गताः&rsquo; (भा॰पु॰८.९.९) <strong>=मयि सङ्गताः=मामाश्लिष्टाः, मां परिष्वक्तवत्यः।</strong></li>
<li>&lsquo;यस्य भार्या परसङ्गता&rsquo; (पञ्चतं॰)। <strong>पुमन्तरे बद्धभावा।</strong></li>
<li>&lsquo;दिष्ट्या मे सङ्गतं त्वया&rsquo; (भा॰वन॰२१५.१४)। <strong>सङ्गतम्=समागमः।</strong></li>
<li>&lsquo;अतः परीक्ष्य कर्तव्यं विशेषात् सङ्गतं रहः&rsquo; (शा॰५.२४)। <strong>रहः सङ्गतम्=रहसि कृतं मैत्र्यम्।</strong></li>
<li>&lsquo;यः सङ्गतानि कुरुते मोहाच्छ्राद्धेन मानवः&rsquo; (मनु॰३.१४०)। <strong>सङ्गतानि=सम्बन्धान्।</strong></li>
<li>&lsquo;विषयैः सङ्गतं चास्तु त्यजेयं सङ्गतं यदि&rsquo; (भा॰आश्व॰७.२३)।</li>
<li>&lsquo;अथ शुश्राव सङ्गत्या वेदाध्ययननिःस्वनम्&rsquo; (भा॰आदि॰१७७.१२)। <strong>सङ्गत्या=समापत्त्या=यदृच्छया=दैवयोगात्।</strong></li>
<li>&lsquo;समीक्ष्य कृष्णा वरयेत्सङ्गत्यैकतमं वरम्&rsquo; (भा॰आदि॰१८४.१८)।</li>
<li>&lsquo;सङ्गत्या तत्र भगवान् विष्णुरासीच्चतुर्भुजः&rsquo; (भा॰उ॰१०४.२३)।</li>
<li>&lsquo;सकृज्जातिगुणोपेतः सङ्गत्या गृहमागतः&rsquo; (भा॰अनु॰११७.२८)।</li>
<li>&lsquo;सङ्गत्या जठरे न्यस्तं रेतोबिन्दुमचेतनम्&rsquo; (भा॰शां॰३३१.२३)। <strong>उक्तोऽर्थः।</strong></li>
</ul>
<h3 id="गह-2">गाह्</h3>
<ul>
<li>गाह् (गाहू-विलोडने)।</li>
<li>&lsquo;(सुग्रीवः) समगाहिष्ट चाम्बरम्&rsquo; (भट्टि॰१५.५९)। <strong>आकाशमाक्रान्तवानित्याह।</strong></li>
</ul>
<h3 id="गप">गुप्</h3>
<ul>
<li>गुप् (गुपू-रक्षणे)।</li>
<li>&lsquo;बालभावेन सङ्गुप्तः शत्रुभिश्च न धर्षितः&rsquo; (भा॰अनु॰५.२२)। <strong>सङ्गुप्तः सम्यग्रक्षितः।</strong></li>
<li>&lsquo;न चैव तिष्ठामि तथाविधेषु नरेषु सङ्गुप्तमनोरथेषु&rsquo; (भा॰अनु॰५.१४)। <strong>सङ्गुप्तमनोरथाः=प्रच्छन्नकामाः।</strong></li>
</ul>
<h3 id="गह-3">गुह्</h3>
<ul>
<li>गुह् (गुहू-संवरणे)।</li>
<li>सङ्गूढः स्यात्सङ्कलित इत्यमरः। <strong>सम्पिण्डित इत्याह।</strong></li>
</ul>
<h3 id="ग-3">गॄ</h3>
<ul>
<li>गॄ (गॄ-शब्दे, गॄ-निगरणे)।</li>
<li>&lsquo;न सख्यमिन्द्रोऽसुन्वता सङ्गृणीत&rsquo; (ऋ॰४.२५.७)। <strong>अनुपगच्छतीत्याह।</strong></li>
<li>&lsquo;यददास्यन्ना उत सङ्गृणामि (अथर्व॰६.११९.१)। <strong>सङ्गृणामि=प्रतिजाने दास्यामीति।</strong></li>
<li>&lsquo;यदन्नमद्म्यनृतेन देवा दास्यन्नदास्यन्नुत सङ्गृणामि&rsquo; (अथर्व॰६.७१.३)। <strong>उक्तोऽर्थः। सङ्गृणामि निगिरामीति संस्कृतशार्मण्यकोषकारौ। अयं च तयोर्महितयोर्विभ्रमः। सम्पूर्वो गृणातिः प्रतिशाने रूढः। रूढिं च प्रत्यनादरो न युक्तः। सायणोऽप्यत्रैव सूक्ते स्माह- सम्पूर्वो गुणातिः प्रतिज्ञायां वर्तत इति।</strong></li>
<li>&lsquo;नित्यं शब्दं सङ्गिरते&rsquo; (पा॰१.३.५२ सूत्रवृत्तौ)। <strong>प्रतिजानीत इत्याह।</strong></li>
<li>&lsquo;वसूनि देशांश्च निवर्तयिष्यन् रामं नृपः सङ्गिरमाण एव। तयाऽवजज्ञे&hellip;&rsquo; (भट्टि॰३.८)॥ <strong>उक्तोऽर्थः।</strong></li>
</ul>
<p><strong>-</strong> &lsquo;यथास्वं सङ्गिरन्ते स्म गोप्तीषु स्वामिनो गुणान्&rsquo; (भट्टि॰८.३१)। <strong>अभ्युपगच्छन्ति=सम्मनसः सन्तो वदन्तीति तात्पर्यम्।</strong></p>
<ul>
<li>&lsquo;मन्दाक्रान्ता&hellip;&hellip;..तां सङ्गिरन्ते&rsquo; (श्रुत॰)॥ <strong>ऐकमत्येन व्यपदिशन्तीत्याह। अत्र प्रतिज्ञानेऽर्थे गिरतेस्तौदादिकस्य प्रयोगो व्यवहारभ्रंशकृत इत्यस्माभिर्व्याकरणचन्द्रोदये तिङन्तप्रकरणे सप्रमाणमुपपादितमिति तत एवावसातव्यम्।</strong></li>
<li>&lsquo;यद्गिगामि सङ्गिरामि समुद्र इव सङ्गिरः&rsquo; (अथर्व॰६.१३५.३)। <strong>सङ्गिरामि=सम्यग्गिरामि=निगिरामि।</strong></li>
<li>&lsquo;सखा सख्युर्न प्रमिनाति सङ्गिरः&rsquo; (अथर्व॰१८.४.६०)। <strong>सखा (सोमः) अभिषवस्तोत्रादिना सखिभूतस्य यष्टुः सङ्गिरः सङ्गीर्यमाणानि इदमेव फलं सोमादेव लभेयेत्येवं प्रतिज्ञायमानानि काम्यमानानि वस्तूनि (सायणः)।</strong></li>
</ul>
<h3 id="ग-4">गै</h3>
<ul>
<li>गै (गै-शब्दे)।</li>
<li>&lsquo;पुराणैरिमं यजमानं राजभिः साधुकृद्भिः सङ्गायतेति तं सथा सङ्गायन्ति&rsquo; (श॰ब्रा॰१३.४.३.३)। <strong>सङ्गायन्ति=साकं गायन्ति।</strong></li>
<li>&lsquo;वीणागाथिनौ संशास्ति सोमं राजानं सङ्गायेतामिति&rsquo; (आश्व॰गृ॰१.१४)। <strong>उक्तोऽर्थः</strong> ।</li>
<li>&lsquo;सङ्गीयमानसत्कीर्तिः सस्त्रीभिः सुरगायकैः&rsquo; (भा॰पु॰३.२२.३३)।</li>
<li>&lsquo;सामसङ्गायः&rsquo; (पा॰३.२.८ सूत्रवृत्तौ)। <strong>साम सुष्ठु गायतीति।</strong></li>
</ul>
<h3 id="गरनथ">ग्रन्थ्</h3>
<ul>
<li>ग्रन्थ् (ग्रन्थ-सन्दर्भे)।</li>
<li>&lsquo;वि शुष्णस्य सङ्ग्रथितमनर्वा विदत्&rsquo; (ऋ॰१०.६१.१३)। <strong>सङ्ग्रथितम्=सन्नद्धम्। सन्दृब्धम्। सम्बद्धम्।</strong></li>
<li>&lsquo;तेन सङ्ग्रथिताः सुमनस आबध्नामि यशो मयि&rsquo; (पा॰गृ॰२.७)। <strong>सङ्ग्रथिताः=गुम्फिताः।</strong></li>
</ul>
<h3 id="गरह-1">ग्रह्</h3>
<ul>
<li>ग्रह् (ग्रह-उपादाने)।</li>
<li>&lsquo;इमे चिदिन्द्र रोदसी अपारे यत्सङ्गृभ्णाः काशिरित्ते&rsquo; (ऋ॰३.३०.५)। <strong>सङ्गृभ्णाः=समगृभ्णाः=समगृह्णाः=समं करेणावधाः।</strong></li>
<li>&lsquo;यथा हि गोवृषो वर्षं प्रतिगृह्णाति लीलया। तथा भीमो नरव्याघ्रः शरवर्षं समग्रहीत्&rsquo; (भा॰द्रोण॰१२८.१७)॥ <strong>समग्रहीत्=अन्तराले प्रत्यरौत्सीत्।</strong></li>
<li>&lsquo;यक्ष्मणा समगृह्यत&rsquo; (भा॰आदि॰१०२.७०), <strong>राजयक्ष्मणाऽगृह्यत=अभ्यसूयत। अत्र सम्शब्दो विशेषकृन्न। रुजां कर्तृतायां केवलस्य ग्रहो बहुलं प्रयोगदर्शनात्-</strong> &lsquo;श्वेतकेतुं ह किलासो जग्राह&rsquo; (छां॰उ॰) इत्यादिषु।</li>
<li>&lsquo;औषधानि च सर्वाणि मूलानि च फलानि च। चतुर्विधांश्चैव वैद्यान् सङ्गृह्णीयाद्विशेषतः&rsquo; (भा॰शां॰६९.५९)॥ <strong>सङ्गृह्णीयात्=समानयेत्=समाहरेत्=सन्निपातयेत्।</strong></li>
<li>&lsquo;सङ्गृह्णीयादनुरूपान् सहायान्&rsquo; (भा॰उ॰३७.२४)। <strong>उपार्जयेदित्याह।</strong></li>
<li>&lsquo;हालाहलं विषं घोरं सञ्जग्राहामृतोपमम्&rsquo; (रा॰१.४५.२६)। <strong>अत्रापि समा नार्थः।</strong></li>
<li>&lsquo;अलं वैरेण ते राजन् पुत्रः सङ्गृह्यतामिति&rsquo; (भा॰स्त्री॰१.१४)। <strong>सङ्गृह्यताम्=नियम्यताम्=वार्यताम्।</strong></li>
<li>&lsquo;श्रुतदेवां तु कारूपो वृद्धशर्मा समग्रहीत्&rsquo; (भा॰पु॰९.२४.३६)। <strong>भार्यां प्रत्यग्रहीदित्यर्थः। अस्थाने सम्शब्दः।</strong></li>
<li>&lsquo;यदसौ भगवन्नाम म्रियमाणः समग्रहीत्&rsquo; (भा॰पु॰६.२.१३)। <strong>उदचारयत्, अकीर्तयदिति विवक्षति। अत्रापि समा नार्थः।</strong></li>
<li>&lsquo;मूर्ध्ना सञ्जगृहे शापम्&rsquo; (भा॰पु॰६.१७.३७)। <strong>सञ्जगृहे=आददे। छन्दोरिरक्षिषया यत्र तत्र सममुपादत्तेऽर्थानपेक्षोऽवशः कविः।</strong></li>
<li>&lsquo;लोहितदर्शने यावतस्तत्प्रस्कन्द्य पांसून् सङ्गृह्णीयात्&rsquo; (गौ॰ध॰३.३.२१)। <strong>सङ्गृह्णीयात्=पिण्डान् कुर्यात्।</strong></li>
<li>&lsquo;शोणितं यावतः पांसून् सङ्गृह्णाति महीतलात्&rsquo; (मनु॰४.१६८)। <strong>सङ्गृह्णाति=पिण्डी करोति।</strong></li>
<li>&lsquo;अहं ते सङ्ग्रहीष्यामि शत्रुरथारुजान्&rsquo; (भा॰वि॰४५.१८)। <strong>संयंस्यामि। सारथ्यमास्थास्यामीत्याह। -</strong> &lsquo;प्रोषितपतिकामपचरन्तीं पतिबन्धुस्तत्पुरुषो वा सङ्गृह्णीयात्&rsquo; (कौ॰अ॰४.८९)। <strong>नियम्य रक्षेदित्यर्थः।</strong></li>
<li>&lsquo;अखिलमिह कमठः सञ्जरीगृह्यते च। भृशं सङ्गृह्णाति सङ्कोचयति स्वानि गात्राणि। यन्मध्ये चपालस्य सङ्गृहीतमिव भवति&rsquo; (श॰ब्रा॰३.७.१.१२)। <strong>सङ्गृहीतम्=सङ्कुचितम्।</strong></li>
<li>&lsquo;मध्ये सङ्गृहीतमिव हि शिरः&rsquo; (श॰ब्रा॰७.५.१.२३)। <strong>उक्तोऽर्थः।</strong></li>
<li>&lsquo;स सङ्गृहीतो रथिभिर्गजो वै&rsquo; (भा॰शल्य॰२०.२०)। <strong>सङ्गृहीतः=रुद्धः।</strong></li>
<li>&lsquo;आप इव काशिना (=मुष्टिना) सङ्गृभीताः&rsquo; (ऋ॰७.१०४.८)। <strong>मुष्टावन्तर्धृता इत्याह।</strong></li>
<li>&lsquo;सा कृपासङ्गृहीतेन हृदयेन मनस्विनी&rsquo; (भा॰वन॰१२.१०३)। <strong>कृपासङ्गृहीतेन=कृपावशीकृतेन=कृपाविधेयीकृतेन।</strong></li>
<li>&lsquo;मयि सङ्गृभितात्मनाम्&rsquo; (भा॰पु॰३.२१.२४)। <strong>अयि नियतमनसाम् इति विवक्षति। सङ्गृभितमिति च्युतसंस्कृतिकम्। तमिमं कामतः कृतं शब्दविकारं पाणिनीया न सहन्ते। अयं च बहुलो भागवते।</strong></li>
<li>&lsquo;तथैव वृत्रस्य वधे सङ्गृहीता हया मया&rsquo; (भा॰वन॰१७१.१९)। <strong>सङ्गृहीताः=संयताः। अहमेषां क्षत्ताऽभूवमित्याह।</strong></li>
<li>&lsquo;अर्जुनस्य तदानेन सङ्गृहीता हयोत्तमाः (भा॰वि॰३६.१८)।</li>
<li>&lsquo;तम् (रथम्) आस्थितः केशवसङ्गृहीतं कपिध्वजो गाण्डिवबाणपाणिः&rsquo; (भा॰भीष्म॰२२.१०)। <strong>उक्तोऽर्थः।</strong></li>
<li>&lsquo;सुसङ्गृहीतराष्ट्रः पार्थिवः&rsquo; (मनु॰७.११३)। सु <strong>ष्ठुवशीकृतदेश इत्याह। प्रसह्यैव स्वसा तवामुना भुजङ्गमेन सङ्गृहीता। =वशेकृता।</strong></li>
<li>&lsquo;वाग्यतः सङ्गृहीतात्मा सर्वभूतदयान्वितः&rsquo; (भा॰शां॰१०४.५१)। <strong>सङ्गृहीतात्मा=यतमनाः।</strong></li>
<li>&lsquo;सङ्गृहीतमनुष्यश्च&rsquo; (रा॰)। <strong>सम्यक् पालनेनानुरञ्जितमनुष्यः।</strong></li>
<li>&lsquo;सङ्गृहीतलाङ्गूलः संयतचतुश्चरणः&rsquo; (तन्त्रा॰१.१२)। <strong>सङ्गृहीतलाङ्गूलः=सङ्क्षिप्तपुच्छः।</strong></li>
<li>&lsquo;हेतुफलाश्रयालम्बनैः सङ्गृहीतत्वादेषामभावे तदभावः&rsquo; (यो॰सू॰४.११)। <strong>सङ्ग्रहीता व्याप्ताः।</strong></li>
<li>&lsquo;हन्त सङ्गृहीतोऽधिकारः&rsquo; (मुद्रा॰३)। <strong>सङ्गृहीतः प्रतिसंहृतः।</strong></li>
<li>&lsquo;सङ्गृभ्या न आ भरा भूरि पश्वः&rsquo; (ऋ॰३.५४.१५)। <strong>सङ्गृभ्या=सङ्गृभ्य (साहितिको दीर्घः)। सङ्गृह्य समाहृत्येत्याह।</strong></li>
<li>&lsquo;सङ्गृह्य धनं सुबहु मणिरत्नमजाविकम्&rsquo; (रा॰१.१७.१५)। <strong>उक्तोऽर्थः।</strong></li>
<li>&lsquo;स सद्य एति पूर्वस्मादुत्तरं समुद्रं लोकान्त्सङ्गृभ्य&rsquo; (अथर्व॰११.७.६)। <strong>सङ्गृभ्य=हस्ते धृत्वा। सङ्ग्राहो मुष्टिबन्धो भवतीति यतः।</strong></li>
<li>&lsquo;क्षत्तारं चापि सङ्गृह्य पृष्ट्वा कुशलमव्ययम् (भा॰आश्व॰५२.३१)। <strong>सङ्गृह्य=उपसङ्गृह्य पादग्रहणं कृत्वा।</strong></li>
<li>&lsquo;सङ्गृह्य तमलङ्कारं ताश्च तिस्रः सुरस्त्रियः&rsquo; (हरि॰२.४१.३५)। <strong>सङ्गृह्य=प्रतिगृह्य=प्रतीष्य।</strong></li>
<li>&lsquo;ततो मुहूर्तं सङ्गृह्य स्यन्दनप्रवरं हरिः&rsquo; (भा॰सभा॰४५.६४)। <strong>सङ्गृह्य=निरुध्य।</strong></li>
<li>&lsquo;गच्छ चाश्वं महाभाग सङ्गृह्य पुरुषर्षभ&rsquo; (रा॰१.४१.२१)। <strong>संयम्य रश्मिष्वादायेत्याह।</strong></li>
<li>&lsquo;सुयोधनमसङ्गृह्य न शक्या भूः ससागरा। केवला भोक्तुम्&hellip;&rsquo; (भा॰स्त्री॰१५.७)॥ <strong>असङ्गृह्य=असन्नियम्य।</strong></li>
<li>&lsquo;तैस्तैरुपायैः सङ्गृह्य&rsquo; (मनु॰८.४८)। <strong>सङ्गृह्य वशे कृत्वा।</strong></li>
<li>&lsquo;प्रज्वाल्य तत्र चैवाग्निमकरोत्पाणिसङ्ग्रहम्&rsquo; (रा॰७.१२.२०)। <strong>पाणिसङ्ग्रहम्=पाणिग्रहणम्। समा नार्थः।</strong></li>
<li>&lsquo;धनैः कार्योऽस्य सङ्ग्रहः&rsquo; (मनु॰३.१३८)। <strong>सङ्ग्रहः=सभ्यग्ग्रहः।</strong></li>
<li>&lsquo;पर्याप्तो राजसङ्ग्रहे&rsquo; (भा॰शां॰१२०.५०)। <strong>राजसङ्ग्रहे=सामन्तवशीकरणे।</strong></li>
<li>&lsquo;एष वै परमो योगो मनसः सङ्ग्रहः स्मृतः&rsquo; (भा॰पु॰११.२३.६१)। <strong>सङ्ग्रहः=संयमः।</strong></li>
<li>&lsquo;यक्षैः क्रियतेऽभीषुसङ्ग्रहः&rsquo; (वि॰पु॰२.१०.२१)। <strong>अभीषुसङ्ग्रहः=रश्मिसंयमनम्। सङ्ग्रहीता यन्ता भवतीति यतः।</strong></li>
<li>&lsquo;न मन्याहनुसङ्ग्रहः&rsquo; (चरक॰सू॰५.८४)।</li>
<li>&lsquo;कृतप्रकृतिमुख्यसङ्ग्रहैः&rsquo; (अमात्यः) (रघु॰१९.५५)। <strong>कृतं प्रधानपौरजनसन्निपातनं यस्तैरित्यर्थः।</strong></li>
<li>&lsquo;तथा ग्रामशतानां कुर्याद्राष्ट्रस्य सङ्ग्रहम्&rsquo; (मनु॰७.११४)। <strong>सङ्ग्रहम्=रक्षास्थानम्।</strong></li>
<li>&lsquo;न सोऽस्ति कश्चित् त्रिषु सङ्ग्रहेषु&rsquo; (रा॰५.४८.५)। <strong>सङ्ग्रहा लोकाः।</strong></li>
<li>&lsquo;भोक्तृभिः कर्मणा सङ्गृह्यन्त इति सङ्ग्रहा लोका इति तिलकः।</li>
<li>&lsquo;विसृष्टस्य रणे तस्य परमास्त्रस्य सङ्ग्रहे&rsquo; (भा॰सौ॰१५.६)। <strong>सङ्ग्रहे=संहारे=प्रतिसंहारे।</strong></li>
<li>&lsquo;निग्रहेणापि पापानां साधूनां सङ्ग्रहेण च&rsquo; (मनु॰८.३३२)। <strong>सङ्ग्रहेण=समर्थनेन=परिपोषणेन।</strong></li>
<li>&lsquo;भ्रातॄणां सङ्ग्रहार्थं सुखार्थं चापि लक्ष्मण&rsquo; (रा॰२.९७.६)। <strong>सङ्ग्रहार्थम्=सम्यक् पालनार्थम्।</strong></li>
<li>&lsquo;न कुलं न कृतं विद्या न दत्तं नापि सङ्ग्रहः&rsquo; (रा॰२.३९.२३)। <strong>सङ्ग्रहः=दृष्टेऽपि दोषे स्वीकारः, अथवा सङ्ग्रहो बन्धनादिरिति तिलकः।</strong></li>
<li>&lsquo;तत्ते पदं सङ्ग्रहेण ब्रवीम्योमित्येतत्&rsquo; (कठ॰उ॰१.२.१५)। <strong>सङ्ग्रहेण=सङ्क्षेपेण।</strong></li>
<li>&lsquo;तत्ते पदं सङ्ग्रहेण प्रवक्ष्ये&rsquo; (गीता ८.११)। <strong>उक्तोऽर्थः।</strong></li>
<li>&lsquo;पुनर्ददौ सुरपतिर्मह्यं वर्म ससङ्ग्रहम्&rsquo; (भा॰द्रोण॰१०३.२०)। <strong>ससङ्ग्रहम्=सोपदेशम्।</strong></li>
<li>&lsquo;स्नेहसहितं द्रवत्वं सङ्ग्रहेऽपि हेतुर्भवति&rsquo; (यथा सक्तुकादौ)। <strong>सङ्ग्रहः पिण्डीभावः।</strong></li>
<li>&lsquo;आपः सङ्ग्रहात्&rsquo; (गौड॰सां॰का॰३९)। <strong>पिण्डीभावकरणादित्याह।</strong></li>
<li>&lsquo;सङ्ग्रहानुग्रहे यत्नः सदा कार्योऽनसूयता। निग्रहश्चापि &hellip;&rsquo; (भा॰शां॰१४०.५३)॥</li>
<li>&lsquo;लोकसङ्ग्रहमेवापि सम्पश्यन् कर्तुमर्हसि&rsquo; (गीता)। <strong>लोकस्येष्टे प्रवर्तनमनिष्टाच्च निवारणं लोकसङ्ग्रहः।</strong></li>
<li>&lsquo;अहो मल्लस्य सङ्ग्राहः&rsquo; (३.३.३६ सूत्रवृत्तौ)। <strong>दृढमुष्टितेत्यर्थः।</strong></li>
<li>&lsquo;किञ्चिदम्लं सङ्ग्राहि किञ्चिदम्लं भिनत्ति च&rsquo; (चरके सू॰२६.५०)। <strong>सङ्ग्राहि=कोष्ठबन्धकारि।</strong></li>
<li>&lsquo;अप्रत्तासु च कन्यामु प्रत्तास्वेके हि कुर्वते। लोकसङ्ग्रहणार्थं हि यदमन्त्रास्स्त्रियो मताः&rsquo; (बौ॰ध॰१.५.११.५)॥ <strong>लोकसङ्ग्रहणं महाजनवशीकार इति गोविन्दस्वामी।</strong></li>
<li>&lsquo;आकाशस्थावकाशदानं कर्म, वायोर्व्यूहनं विन्यासरूपं, तेजसः पाकोऽपां सङ्ग्रहणं पिण्डीकरणरूपम्&rsquo; (मनु॰१.१८ इत्यत्र कुल्लूकः)।</li>
<li>&lsquo;कनकभूषणसङ्ग्रहणोचितो यदि मणिस्त्रपुणि प्रतिबध्यते&rsquo; (तन्त्रा॰१.१.२६)। <strong>सङ्ग्रहणोचितः=प्रतिवापस्योचितः।</strong></li>
<li>&lsquo;कनकभूषणसङ्ग्रहणोचितो यदि मणिस्त्रपुणि प्रणिधीयते&rsquo; (पञ्चत॰१.८५) इत्यत्र पाठः। <strong>उक्तोऽर्थः।</strong></li>
<li>&lsquo;अब्राह्मणस्य शारीरो दण्डः सङ्ग्रहणे भवेत्&rsquo; (बौ॰ध॰२.२.४.१)। <strong>सङ्ग्रहणं पारदार्यम्।</strong></li>
<li>&lsquo;स्तेयं च साहसं चैव स्त्रीसङ्ग्रहणमेव च&rsquo; (मनु॰८.६)।</li>
<li>स्त्रियाः परपुरुषसम्पर्क इति कुल्लूकः।</li>
<li>&lsquo;मूले च&rsquo; (८.३५७)। मनुना स्वायम्भुवेन स्वयं सङ्ग्रहणं व्याख्यातम्। तद्यथा स्त्रियं स्पृशेददेशे यः स्पृष्टो वा मर्षयेत्तथा। परस्परस्यानुमते सर्वं सङ्ग्रहणं स्मृतम् इति।</li>
<li>&lsquo;पुमान् सङ्ग्रहणे ग्राह्यः केशाकेशि परस्त्रियाः&rsquo; (याज्ञ॰२.२८३)। <strong>स्त्रीपुंसयोर्मिथुनीभावः सङ्ग्रहणमिति मिताक्षरा।</strong></li>
<li>&lsquo;वर्चसो द्यावापृथिवी सङ्ग्रहणी&rsquo; (अथर्व॰१९.५८.३)। <strong>सङ्ग्रहणी=सङ्ग्रहण्यौ=दात्र्यौ।</strong></li>
<li>&lsquo;सङ्ग्रहीता च मनुष्यान्&rsquo; (आप॰ध॰२.८.२०-२१)। <strong>सङ्ग्रहीता=अर्थप्रदानप्रियवचनप्रयोगादिना वशे कर्ता। तृनि रूपम्।</strong></li>
<li>&lsquo;मातलिं सङ्ग्राहकमित्युवाच&rsquo; (अवदा॰शक्रजा॰)। <strong>सङ्ग्राहकः=क्षत्ता, सारथिः।</strong></li>
</ul>
<h3 id="घट-1">घट्</h3>
<ul>
<li>घट् (घट-चेष्टायाम्)।</li>
<li>&lsquo;सान्द्रं लेढि रसामृतं विचिनुते तात्पर्यमुद्रां च यः। सङ्घटते&hellip; काव्यश्रमज्ञो जनः&rsquo; (का॰मी॰१.४)॥ <strong>सङ्घटते=युज्यते।</strong></li>
<li>&lsquo;सञ्जघटे लोकः&rsquo; (रात॰६.२४२)। <strong>समियायेत्याह।</strong></li>
<li>&lsquo;भेरीमृदङ्गवीणानां कोणसङ्घाटितः&rsquo; (शब्दः) (रा॰२.७१.२६)। <strong>सङ्घाटितः=ताडनेनोत्पादितः।</strong></li>
<li>&lsquo;तत्सर्वाः स घट्यन्तां प्रजाः&rsquo; (कथा॰१३.१८३)।</li>
<li>&lsquo;सङ्घाटितासङ्ख्यचण्डालडामरमण्डल&hellip;&rsquo; (रात॰५.३२६)।</li>
<li>&lsquo;सङ्घटय्याखिलान् स्थेयान्&rsquo; (रात॰६.२८)। <strong>सङ्घटय्य=सङ्गमय्य=सन्निपात्य।</strong></li>
</ul>
<h3 id="घटट">घट्ट्</h3>
<ul>
<li>घट्ट् (घट्ट-चलने)।</li>
<li>&lsquo;अन्योन्यमिश्रितैः शस्त्रैराकाशं सञ्जघट्टिरे। बभञ्जुश्चिच्छिदुश्चैव तयोर्बाणाः सहस्रशः&rsquo; (रा॰६.६८.३०)। <strong>सञ्जघट्टिरे=चालयामासुः सञ्जघृषुः सम्पिपिषुः।</strong></li>
<li>&lsquo;सङ्घट्टयति सैन्यानि द्रोणस्तु रथिनां वरः&rsquo; (भा॰द्रोण॰९५.२२)। <strong>सङ्घट्टयति=सम्मेलयति=सङ्गमयति।</strong></li>
<li>&lsquo;सङ्घट्टयन्द्विजान् सर्वान्&rsquo; (रात॰५.४५६)। <strong>सन्निपातयन्नित्याह।</strong></li>
<li>&lsquo;सङ्घट्टयन्नङ्गदमङ्गदेन&rsquo; (रघु॰६.७३)। <strong>सङ्घट्टयन्=सङ्घर्षयन्।</strong></li>
<li>&lsquo;न्यवर्तत ततः कर्णः सङ्घट्टित इवोरगः&rsquo; (भा॰द्रोण॰१८८.११)। <strong>सङ्घट्टितः प्रतिहतः।</strong></li>
</ul>
<h3 id="घष">घुष्</h3>
<ul>
<li>घुष् (घुषिर्-अविशब्दने, विशब्दनं प्रतिज्ञानम्, ततोऽन्यस्मिन्नर्थे, शब्द इत्यन्ये)।</li>
<li>&lsquo;द्विजसङ्घुष्टं सरः&rsquo; (भा॰वन॰१२५.११)। <strong>पक्षिनिनादितमित्याह।</strong></li>
<li>अष्टाध्याय्यां (७.२.२८) इत्यत्र वृत्तौ सङ्घुष्टं वाक्यमाह, सङ्घुषितं वाक्यमाहेत्युदाहरणे। <strong>उच्चैरुदीरितमित्यर्थः।</strong></li>
</ul>
<h3 id="धष-1">धुष्</h3>
<ul>
<li>घृष् (घृषु-सङ्घर्षे)।</li>
<li>&lsquo;प्रयोगनिपुणैः प्रयोक्तृभिः सञ्जघर्ष सह मित्रसन्निधौ&rsquo; (रघु॰१९.३६)। <strong>सङ्घर्षः पराभिभवेच्छा। पस्पर्धे इत्यर्थः। धात्वर्थेन कर्मण उपसङ्ग्रहाद्घृषिरत्राकर्मकः।</strong></li>
<li>&lsquo;सन्ति देवनिकायाश्च सङ्कल्पाज्जनयन्ति ये। वाचा दृष्ट्या तथा स्पर्शात् सङ्घर्षेणेति पञ्चधा&rsquo; (भा॰आश्रम॰३०.२२)॥ <strong>सङ्घर्षेण=रत्या=मैथुनेन।</strong></li>
</ul>
<p>&lsquo;तस्मिंश्च भ्राम्यमाणेऽद्रौ स घृष्यन्तः परस्परम्&rsquo; (भा॰आदि॰१८.२२)॥ <strong>सङ्घृष्यन्तः सङ्घृष्यमाणाः। सम्मृद्यमाना इत्यर्थः।</strong></p>
<h3 id="घर">घ्रा</h3>
<ul>
<li>घ्रा (घ्रा-गन्धोपादाने)।</li>
<li>&lsquo;तमाहृतमग्निभिः सङ्घ्रापयन्ति&rsquo; (श॰ब्रा॰१२.५.१.१३)। <strong>गन्धं ग्राहयन्तीत्यर्थः। शम्शब्दोऽत्र विशेषको न।</strong></li>
</ul>
<h3 id="चकष-2">चक्ष्</h3>
<ul>
<li>चक्ष् (चक्षिङ्-व्यक्तायां वाचि, छन्दसि तु दर्शनेऽपि)।</li>
<li>&lsquo;यदमुष्मै स्वाहाऽमुष्मै स्वाहेति जुह्वत् सञ्चक्षीत&rsquo; (श॰ब्रा॰१३.३.५.२)। <strong>सञ्चक्षीत=गणयेत्।</strong></li>
<li>&lsquo;सञ्चक्षाणो भुवना देव ईयते&rsquo; (ऋ॰६.५८.२)। <strong>गणयन् सम्पश्यन्वेत्याह।</strong></li>
<li>&lsquo;संयूथेव जनिमानि चष्टे&rsquo; (ऋ॰७.६०.३)। <strong>उक्तोऽर्थः।</strong></li>
<li>&lsquo;न पततः सं सञ्चक्षीत&rsquo; (आप॰ध॰१.११.३१.१७)। <strong>पतत्त्रिणो न गणयेदित्याह।</strong></li>
<li>&lsquo;यस्य त्रसन्ति शवसः सञ्चक्षि शत्रवः&rsquo; (ऋ॰६.१४.४)। <strong>सञ्चक्षि=दर्शने, चिन्तायाम्।</strong></li>
<li>&lsquo;घोरमुत्पातजं भयम्। सञ्चचक्षेऽथ मेधावी शरीरे चात्मनो जराम्&rsquo; (रा॰२.१.२७)। <strong>सञ्चचक्षे=ददर्श।</strong></li>
<li>&lsquo;चक्षुर्भ्यां सञ्चक्षाणो दहन्निव अहनद् हरिम्&rsquo; (भा॰पु॰३.१९.८)। <strong>उक्तोऽर्थः।</strong></li>
<li>&lsquo;मेरोरप्यन्तरं पार्श्वे पूर्वं सञ्चक्ष्व सञ्जय। निखिलेन महाबुद्धे माल्यवन्तं च पर्वतम्&rsquo; (भा॰भीष्म॰७.१)। <strong>सञ्चक्ष्व=उपवर्णय, विस्तरेणाख्याहि।</strong></li>
<li>&lsquo;सञ्चक्षे कं पृश्निमेतामुपाजे&rsquo; (अथर्व॰५.१०.२)। <strong>सञ्चक्षे परीक्षितुम्।</strong></li>
</ul>
<h3 id="चर-3">चर्</h3>
<ul>
<li>चर् (चर-गतिभक्षणयोः)।</li>
<li>&lsquo;सर्वा दिशः समचरद् रोहितोऽधिपतिर्देवः&rsquo; (अथर्व॰१३.२.४१)। <strong>समचरत्=आक्रामत्=व्याप्नोत्।</strong></li>
<li>&lsquo;सर्वा दिशः समचरत्सैन्यं विक्षोभयन्निव&rsquo; (भा॰द्रोण॰२१.३४)। <strong>उक्तोऽर्थः।</strong></li>
<li>&lsquo;उभौ लोकौ सञ्चरसि इमं चामुं च देवल&rsquo; (समस्तृतीयायुक्तात् १.३.५४ सूत्रे भाष्ये)।</li>
<li>&lsquo;नान्तराग्नी (गार्हपत्याहवनीयौ) सञ्चरति&rsquo; (आप॰श्रौ०६.१.२.७)।</li>
<li>&lsquo;सञ्चरिष्यति लोकांश्च देवगन्धर्वरक्षसाम्&rsquo; (भा॰आश्रम॰२०.३५)।</li>
<li>&lsquo;क्वचित्पथा सञ्चरते सुराणाम्&rsquo; (रघु॰१३.१९)। <strong>सञ्चरते=गच्छति।</strong></li>
<li>&lsquo;शिष्यो गुरोर्नृपश्रेष्ठ प्रतिकूलं न सञ्चरेत्&rsquo; (वि॰पु॰३.९.४)। <strong>सञ्चरेत्=आचरेत्=व्यवहरेत्। अस्थाने सम्शब्दः। केवलेन चरतिनाऽऽचरतिना वैवमर्थं ब्रूयात्।</strong></li>
<li>&lsquo;चरन्तः सञ्चरन्तश्च तत्र वातमजामृगाः&rsquo; (बृ॰श्लो॰८.४२)। <strong>सञ्चरन्तः परिक्रामन्तः।</strong></li>
<li>&lsquo;सञ्चारयामास जरां तदा पुत्रे महात्मनि&rsquo; (भा॰आदि॰७५.४५)। <strong>सञ्चारयामास=सङ्क्रमयामास।</strong></li>
<li>&lsquo;सुहृदि वत्से वाङ्मयं समस्तमेव सञ्चारयामास&rsquo; (हर्ष॰कविवंशवर्णने)। <strong>उक्तोऽर्थः।</strong></li>
<li>&lsquo;ह्रस्वमासाद्य सञ्चारं नासौ विनमते क्वचित्&rsquo; (भा॰वन॰७५.९)। <strong>सञ्चारम् द्वारम्।</strong></li>
<li>&lsquo;यत्रौषधिप्रकाशेन नक्तं दर्शितसञ्चराः। अनभिज्ञास्तमिस्राणां दुर्दिनेष्वभिसारिकाः&rsquo; (कु॰६.४३)। <strong>सञ्चरो मार्गः। सञ्चरतेऽनेनेति व्युत्पत्तेः।</strong></li>
<li>&lsquo;दक्षिणपश्चिमे अन्तरेण सञ्चरः&rsquo; (गो॰गृ॰३.७.१०)। <strong>सञ्चरः सञ्चरणमार्गः।</strong></li>
<li>&lsquo;तेषां पौष्णान्तानि पञ्च सञ्चराणि&rsquo; (आप॰श्रौ॰८.१.२.३)। <strong>सञ्चरन्ति पर्वचतुष्टयमिति पर्वचतुष्टयसाधारणानि पञ्च हवींषि सञ्चराण्युक्तानि।</strong></li>
<li>&lsquo;दूती सञ्चारिणी समे&rsquo; (अमरः)। <strong>दूतीसञ्चारिके समे इत्यपि पाठः। सञ्चारयति प्रापयति सन्देशमिति व्युत्पत्तरिति स्वामी।</strong></li>
</ul>
<h3 id="चल-2">चल्</h3>
<ul>
<li>चल् (चल-कम्पने, चल-विलसने)।</li>
<li>&lsquo;ताः स्त्रियः स्वप्नशीलज्ञाश्चेष्टां सञ्चलनाडिषु (रा॰२.६५.१४)। <strong>सञ्चलनाडिषु=हृदयकरमूलनाडिषु।</strong></li>
</ul>
<h3 id="चषट">चेष्ट</h3>
<ul>
<li>चेष्ट् (चेष्ट-चेष्टायाम्)।</li>
<li>&lsquo;सञ्चेष्टन्ते शत्रवोऽस्माद्रणाग्रे&rsquo; (भा॰उ॰४८.४७)। <strong>इतस्ततो भ्रमन्तीत्यर्थः।</strong></li>
<li>&lsquo;पाण्डवानां महत्सैन्यं यं दृष्ट्वोद्यतमाहवे। कालाग्निमिव दुर्धर्ष समचेष्टत नित्यशः&rsquo; (भा॰भीष्म॰१४.१३)। <strong>समचेष्टत=अकम्पत।</strong></li>
</ul>
<h3 id="जन-3">जन्</h3>
<ul>
<li>जन् (जनी-प्रादुर्भावे)।</li>
<li>&lsquo;दृष्टवत्यास्तु सञ्जज्ञे शिबिरौशीनरो नृपः&rsquo; (हरि॰१.३१.२७)। <strong>दृष्टवत्या इति सप्तमीस्थाने पञ्चमीप्रयोगो व्यवहारव्यभिचारः क्वाचित्कः। जननक्रियायां मातुरधिकरणता स्थितेति प्रसाधितमस्माभिर्वाग्व्यवहारादर्शे।</strong></li>
</ul>
<h3 id="जलप">जल्प्</h3>
<ul>
<li>जल्प् (जल्प-व्यक्तायां वाचि)।</li>
<li>&lsquo;तस्मिन् पुरे जनपदे सञ्जल्पोऽभूच्च सङ्घशः&rsquo;। <strong>सञ्जल्पः=साधारणो जल्पः, समुदितो जल्पः।</strong></li>
</ul>
<h3 id="ज-3">जि</h3>
<ul>
<li>जि (जि-जये, जि-अभिभवे)। &lsquo;अहं धनानि सञ्जयामि शश्वतः&rsquo; (ऋ॰१०.४८.१)। <strong>सञ्जयामि=साकं जयामि।</strong></li>
<li>&lsquo;न च सन्दर्शने किञ्चित्प्रवृत्तमपि सञ्जयेत्&rsquo; (भा॰वि॰४.२९)। <strong>सञ्जयेत्=स्वीकुर्यात्। अहम्पूर्विकयाऽनाकारितः सन्नित्यर्थः। सन्दर्शने समक्षम्।</strong></li>
<li>&lsquo;सत्त्वं सुखे सञ्जयति रजः कर्मणि भारत&rsquo; (गीता १४.९)। <strong>सत्त्वं प्रकृष्टं सत्सुखदुःखकारणमभिभूय सञ्जयति संश्लेषं जनयतीत्यर्थः।</strong></li>
<li>&lsquo;इतो जयेतो विजय सञ्जय जय&rsquo; (अथर्व॰८.८.२४)।</li>
</ul>
<h3 id="जव">जीव्</h3>
<ul>
<li>जीव् (जीव-प्राणधारणे)।</li>
<li>&lsquo;सञ्जीवाः स्थ सञ्जीव्यासम्&rsquo; (अथर्व॰१९.७०.३)। <strong>सञ्जीवाः सम्यग्जीवन्तः। जीवनकाल एकः क्षणो वैयर्थ्येन न नीयते यस्ते (सायणः)।</strong></li>
<li>&lsquo;तेन सञ्जीवतु मम प्रिया&rsquo; (भा॰आदि॰९.४)। <strong>पुनः प्राणान्धारयत्वित्याह।</strong></li>
<li>&lsquo;तवामृतरसप्रख्यं हस्तस्पर्शमिमं प्रभो। लब्ध्वा सञ्जीवितोऽस्मीति मन्ये कुरुकुलोद्वह&rsquo; (भा॰आश्रम॰३.७३)। <strong>उक्तोऽर्थः।</strong></li>
</ul>
<h3 id="ज-4">जु</h3>
<ul>
<li>जु (जु-वेगितायां गतौ सौत्रो धातुः)।</li>
<li>&lsquo;सञ्जवनपुञ्जितोद्विग्नपरिजने&rsquo; (हर्ष॰५)। <strong>सञ्जवनं चतुःशालम्।</strong></li>
</ul>
<h3 id="जञ-2">ज्ञा</h3>
<ul>
<li>ज्ञा (ज्ञा-अवबोधने)।</li>
</ul>
<p>&lsquo;सञ्जानते न यतन्ते मिथस्ते&rsquo; (ऋ॰७.७६.५)। <strong>सञ्जानते परस्परमानुकूल्येन ऐकमत्येन वर्तन्त इत्याह।</strong></p>
<ul>
<li>&lsquo;ते जानत स्वमोक्यं संवत्सासो न मातृभिः&rsquo; (ऋ॰८.७२.१४)।</li>
<li>&lsquo;सङ्गच्छध्वं संवदध्वं सं वो मनांसि जानताम्&rsquo; (ऋ॰१०.१९१.२)।</li>
<li>&lsquo;सञ्जानीध्वं सम्पृच्यध्वं सं वो मनांसि जानताम्&rsquo; (अथर्व॰६.६४.१)। <strong>उक्तोऽर्थः।</strong></li>
<li>सं ह्यज्ञास्था वरुणैः (वरुणेन–पिप्पलाद॰) संविदानः&rsquo; (अथर्व॰३.४.६)। <strong>समज्ञास्थाः सम्यग् जानासि, इतरैः साधारणं वा जानीषे त्वदाह्वानविषये।</strong></li>
<li>&lsquo;सञ्जानीतां मे ग्रामः इति तस्य ह तत एव ग्रामः सञ्जज्ञे&rsquo; (श॰ब्रा॰४.१.५.७)। <strong>सञ्जानीतां सम्यक् समं वर्तताम्, मिथ आनुगुण्येन वा व्यवहरतामित्याह। सञ्जज्ञे=साधु संव्यवजहार।</strong> &lsquo;द्विषद्भ्यो वै रघ्यामो हन्त सञ्जानामहा एकस्य श्रियै तिष्ठामहा इति&rsquo; (श॰ब्रा॰३.४.२.२)। <strong>सञ्जानामहा=सञ्जानामहै=सङ्गता एकमतयो भवाम।</strong></li>
<li>&lsquo;प्रजापतिः प्रजा असृजत ता नानोल्बा असृजत, ता न समजानत। सोऽकामयत सञ्जानीरन्निति ताः समानोल्बा अकरोत्&rsquo; (श॰ब्रा॰७.१.१.७)। <strong>उक्तोऽर्थः।</strong></li>
<li>&lsquo;यदा वै द्यावापृथिवी सञ्जानाते अथ वर्षति&rsquo; (श॰ब्रा॰१.८.३.१२)।</li>
<li>&lsquo;मात्रा सञ्जानीते। पित्रा सञ्जानीते&rsquo; (पा॰२.३.२२ सूत्रवृत्तौ)। <strong>मात्रैकमना वर्तते। पित्रैकमना वर्तत इत्येतयोरर्थः। शतं सञ्जानीते। सहस्रं सञ्जानीते। देयमित्यभ्युपगच्छति इति वाररुचसङ्ग्रहे नारायणः। अवेक्षत इति दीक्षितः। अन्वेषत इति चापटेः। मातुः सञ्जानाति। पितुः सञ्जानाति। सोत्कष्ठं स्मरतीत्यर्थः।</strong></li>
<li>&lsquo;यन्नो भवान् सजानीते तस्मिंस्तिष्ठामहे वयम्&rsquo; (भा॰पु॰९.१६.३४)। <strong>सञ्जानीते=आज्ञापयति। अपूर्वः स्वकपोलकल्पितोऽर्थः। तदस्य शीलं पुराणकारस्य व्यासेतरस्य।</strong></li>
<li>&lsquo;यद्वै त्वं (मनः) वेत्थाऽहं तद्विज्ञापयामि सञ्ज्ञपयामि&rsquo; (श॰ब्रा॰१.४.५.१०)। <strong>सर्वस्य बोधविषयतां नयामीत्याह।</strong></li>
</ul>
<p><strong>-'</strong> अथैनामुदगुत्सृप्य सञ्ज्ञपयन्ति&rsquo; (गो॰गृ॰३.१०.२१)। <strong>आलमन्ते घ्नन्तीत्याह।</strong></p>
<ul>
<li>&lsquo;ता (आपः) एतयर्चा समज्ञपयत्&rsquo; (ऐ॰ब्रा॰८.२)। <strong>सम्प्रतिपन्ना अकरोदित्यर्थः।</strong></li>
<li>&lsquo;सञ्जानानाः समनसः सयोनयः (अथर्व॰७.२१.१)। <strong>सञ्जानानाः समानज्ञानाः। कार्यविषये परस्परमैकमत्यं प्राप्ता इत्यर्थः।</strong></li>
<li>&lsquo;ईलिता हि शेरे सजानानाः&rsquo; (श॰ब्रा॰२.३.१.३)। <strong>सञ्जानानाः सन्तुष्यन्त इत्यर्थः प्रतिभाति। न चेदं कल्पनामात्रम्। मारणतोषणनिशामनेषु ज्ञा इति घटादिषु मित्त्वार्थ गणसूत्रम्। तत्र ण्यन्तस्य सञ्ज्ञपयतेस्तोषणमर्थो व्यक्तमुदितस्तेनाप्यन्तस्य सञ्जानातेस्तुष्टिरर्थ इत्यनायासमायाति। ईलिता इति ईरयतेर्लत्वमापाद्य निष्ठायां रूपम्। मृदुमृद्वास्फालिता इत्यर्थः।</strong></li>
<li>&lsquo;तद्यत् तिस्रश्चैकां चान्वाह सञ्जानानावेवैनौ तत्सङ्गमयति (ऐ॰ब्रा॰१.३०)। <strong>सञ्जानानौ सम्प्रतिपन्नाविति षड्गुरुशिष्यः।</strong></li>
<li>&lsquo;सञ्जानाना ह्यस्यापो यज्ञं वहन्ति&rsquo; (ऐ॰ब्रा॰२.२०)।</li>
<li>&lsquo;सञ्जानानान् परिहरन् रावणानुचरान् बहून्&rsquo; (भट्टि॰८.५६६)। <strong>सञ्जानानान्=चेतयमानान्=जागृतः=जागरूकान्।</strong></li>
<li>&lsquo;मयि सञ्ज्ञानमस्तु वः&rsquo; (अथर्व॰३.१४.४)। <strong>सञ्ज्ञानं सम्प्रीतिरिति सायणः।</strong></li>
<li>&lsquo;सञ्ज्ञानमाज्ञानं विज्ञानं प्रज्ञानम्&rsquo; (ऐ॰उ॰३.४)। <strong>सञ्ज्ञानं प्रबोधसामान्यलक्षणमिति गोपाल॰। सञ्ज्ञानं सञ्ज्ञप्तिश्चेतनभाव इति शङ्करः।</strong></li>
<li>&lsquo;सञ्ज्ञानं न स्वेभिः सञ्ज्ञानमरणेभिः&rsquo; (अथर्व॰७.५४.१)। <strong>सञ्ज्ञानमैकमत्यम्, अविसंवादः। वेदेऽरणशब्दः परवचनः।</strong></li>
<li>&lsquo;तत्कृण्मो ब्रह्म वो गृहे सञ्ज्ञानं पुरुषेभ्यः&rsquo; (अथर्व॰३.३०.४)। <strong>सञ्ज्ञानं समानज्ञाननिमित्तम्। ऐकमत्यापादकम्।</strong></li>
<li>&lsquo;एतद्वै सञ्ज्ञानं सन्तनि सूक्तं यत्कयाशुभीयम्&rsquo; (ऐ॰ब्रा॰५.१६)। <strong>सञ्ज्ञानं परस्परैकमत्यसाधनमिति सायणः। ऐक्यहेतुभूतमिति षड्॰।</strong></li>
<li>&lsquo;क्षुद् धर्मसञ्ज्ञां प्रणुदत्यादत्ते धैर्यमेव च&rsquo; (भा॰वन॰२६०.२४)। <strong>सञ्ज्ञां बोधम्।</strong></li>
<li>&lsquo;अहिते हितसंशस्त्वमघ्रुवे घ्रुवसञ्ज्ञकः&rsquo; (भा॰शां॰३२९.२७)। <strong>हितसञ्ज्ञः=हितं सम्यग् जानातीति।</strong></li>
<li>&lsquo;सञ्ज्ञामेवाभ्यामेतत्करोति&rsquo; (श॰ब्रा॰७.१.१.३८)। <strong>सञ्ज्ञाम्=समन्वयम्।</strong></li>
<li>&lsquo;स शर्यातेभ्यश्चुक्रोध। तेभ्योऽसञ्ज्ञां चकार। पितैव पुत्रेण युयुधे भ्राता भ्रात्रा&rsquo; (श॰ब्रा॰४.१.५.३)। <strong>असञ्ज्ञा=विरोधः।</strong></li>
</ul>
<h3 id="जवर">ज्वर्</h3>
<ul>
<li>ज्वर् (ज्वर-रोगे)।</li>
<li>&lsquo;किमिच्छन् कस्य कामाय शरीरमनु स ज्वरेत्&rsquo; (बृ॰उ॰४.४.१२)।</li>
<li>&lsquo;ईश्वरत्वं पृथिव्याश्च वसुमत्तां च तादृशीम्। यज्ञं च तादृशं दृष्ट्वा मादृशः को न सञ्ज्वरेत्&rsquo; (भा॰सभा॰४७.३४)। <strong>सञ्ज्वरेत्=सन्तप्येत।</strong></li>
<li>सन्तापः सञ्ज्वरः समावित्यमरः।</li>
<li>&lsquo;दिष्टं बलीय इति मन्यमानो न सञ्ज्वरेन्नापि हृष्येत्कथञ्चन&rsquo; (भा॰आदि॰८९.८)। <strong>उक्तोऽर्थः।</strong></li>
</ul>
<h3 id="ड-2">डी</h3>
<ul>
<li>डी (डीङ्-विहायसा गतौ)।</li>
<li>&lsquo;सण्डीनम्&rsquo; (भा॰कर्ण॰४१.२६)। <strong>ललितं गतमित्यर्थः।</strong></li>
</ul>
<h3 id="तकष-1">तक्ष्</h3>
<p>–तक्ष् (तक्षू/त्वक्षू-तनूकरणे)।</p>
<ul>
<li>&lsquo;निस्त्रिंशाभ्यां सुतीक्ष्णाभ्यामन्योन्यं सन्ततक्षतुः&rsquo;। <strong>सम्यक् ततक्षतुरित्यर्थः।</strong></li>
</ul>
<h3 id="तन-1">तन्</h3>
<p>–तन् (तनु-विस्तारे)।</p>
<ul>
<li>डुवप-बीजसन्ताने इति धातुपाठः। <strong>बीजसन्तानो बीजविकिरणम् (=बीजविकरणम्)।</strong></li>
<li>&lsquo;संरश्मिभिस्ततनः सूर्यस्य&rsquo; (ऋ॰७.२.१)। सन्ततनः संयुङ्ग्धि।</li>
<li>&lsquo;अध्वर्युं निष्क्रामन्तं प्रस्तोता सन्तनुयात्&rsquo; (लाट्या॰श्रौ॰१.११.२)। <strong>तमनु बध्नीयात्। अनुपदमनुगच्छेदित्याह।</strong></li>
<li>&lsquo;यज्ञेन यज्ञं सन्तनोति सन्ततं ह्येवास्यैतद् व्रतं भवति&rsquo; (श॰ब्रा॰३.२.२.७)। <strong>सन्तनोति सम्बध्नाति, अविच्छिन्नं करोति।</strong></li>
<li>&lsquo;अभोजनेन सन्तनुयादित्येके&rsquo; (द्रा॰गृ॰२.२.९)। <strong>अविच्छिन्नं कुर्यादित्यर्थः।</strong></li>
<li>&lsquo;अद्भिरेवास्या एतत्क्षतं विलिष्टं सन्तनोति&rsquo; (श॰ब्रा॰६.४.३.१)। <strong>सन्तनोति सन्दधाति।</strong></li>
<li>&lsquo;माल्यैश्च विविधैः&hellip;.. सन्तता शुशुभे भूमिः&rsquo; (रा॰५.१४.४६)। <strong>सन्ततावव्याप्ता=आकीर्णा।</strong></li>
<li>&lsquo;अपरोप्यवलप्राणः कृशो धमनिसन्ततः&rsquo; (भा॰वन॰९.१२)। <strong>धमनिसन्ततः=सिराव्याप्तः।</strong> छातत्वान्निर्मांसप्रायत्वात्सन्दृष्टधमनीकः, धमनील इति यावत्।</li>
<li>&lsquo;अर्थसन्ततिकामश्च रक्षेदेतानि नित्यशः&rsquo; (भा॰उ॰३९.३८)। <strong>अर्थसन्ततिः=अर्थानामविच्छेदेन वृद्धिः।</strong></li>
</ul>
<h3 id="तप-2">तप्</h3>
<ul>
<li>तप् (तप-सन्तापे)।</li>
<li>&lsquo;तानथर्वण ऋषीनाथर्वणांश्चार्षेयानभ्यश्राम्यद् अभ्यतपत् समतपत्&rsquo; (गो॰ब्रा॰१.१.५)। <strong>सुष्ठवतापयदित्यर्थः।</strong></li>
<li>&lsquo;सं मा तपन्त्यभितः सपत्नीरिव पर्शवः&rsquo; (ऋ॰१०.३३.२)। <strong>सन्तपन्ति=बाधन्ते=निपीडयन्ति।</strong></li>
<li>&lsquo;ऋतस्य द्वारौ मा मा सन्ताप्तम्&rsquo; (वा॰सं॰५.३३)।</li>
<li>&lsquo;दिवापि मयि निष्क्रान्ते सन्तप्येते गुरू मम&rsquo; (सावित्र्यु॰५.८३)। <strong>सन्तप्येते=दूयेते=दुःख्यतः।</strong></li>
</ul>
<p><strong>-</strong> &lsquo;उरसा हि समिव तप्यते&rsquo; (श॰ब्रा॰११.५.२.४)।</p>
<ul>
<li>&lsquo;न सन्तापयितुं शक्यं सागराम्भस्तृणोल्कया&rsquo; (हितोप॰१.८१)। <strong>सन्तापयितुम्=उष्णीकर्तुम्।</strong></li>
<li>&lsquo;यदतप्तं प्रणमति न तत्सन्तापयन्त्यपि। यच्च स्वयं नतं दारु न तत्सन्तापयन्त्यपि॥&rsquo; इति च तत्रैव पाठान्तरं मातृकासु।</li>
<li>&lsquo;सन्तप्तानां त्वमसि शरणम्&rsquo; (मेघ॰७)। <strong>दुःखितानाम्, आर्तानां घर्मार्तानाम्।</strong></li>
<li>&lsquo;सन्तप्तायसि संस्थितस्य पयसो नामापि न श्रूयते&rsquo; (भर्तृ॰२.६७)। <strong>सन्तप्तम्=अत्युष्णम्=प्रज्वलत्।</strong></li>
<li>सन्तप्तपद्माः पद्मिन्यो लीनमीनविहङ्गमाः। <strong>सन्तप्तपद्माः=म्लानाम्बुजाः।</strong></li>
</ul>
<h3 id="तम-1">तम्</h3>
<ul>
<li>तम् (तमु-काङ्क्षायाम्)।</li>
<li>&lsquo;चिरं चेतश्चन्दनचन्द्रमःकमलिनीचिन्तासु सन्ताम्यति&rsquo; (गीतगो॰४.२१)। <strong>सन्ताम्यति सङ्क्षीयते उपदीयते।</strong></li>
</ul>
<h3 id="तरज">तर्ज्</h3>
<ul>
<li>तर्ज् (तर्ज-भर्त्सने)।</li>
<li>&lsquo;ततस्तं वाग्भिरुग्राभिः संरब्धः समतर्जयत्&rsquo; (हरि॰२.११९.७७)। <strong>समतर्जयत्=समतर्जयत=अभर्त्सयत। नार्थः समा।</strong></li>
</ul>
<h3 id="तज">तिज्</h3>
<ul>
<li>तिज् (तिज-निशाने)।</li>
</ul>
<p>वृकोदरम्।</p>
<ul>
<li>&lsquo;सन्तेजयंस्तदा वाग्भिर्मातरिश्वेव पावकम्&rsquo; (भा॰उ॰७५.३)॥ <strong>सन्तेजयन्=सम्प्रहर्षयन्, वर्धयन्, क्रोधं जनयन्।</strong></li>
</ul>
<h3 id="तद-2">तुद्</h3>
<ul>
<li>तुद् (तुद-व्यथने)।</li>
<li>&lsquo;आतोदिनौ नितोदिनावथो सन्तोदिनावुत&rsquo; (अथर्व॰७.१००.३)।</li>
<li>सन्तोदिनौ सम्भूय व्यथाकारिणौ।</li>
</ul>
<h3 id="तल">तुल्</h3>
<ul>
<li>तुल् (तुल-उन्माने)।</li>
<li>&lsquo;आकिञ्चन्यं च राज्यं च तुलया समतोलयत्&rsquo; (भा॰शां॰२७६.१०)।</li>
<li>&lsquo;उत्कृत्योत्कृत्य मांसानि तुलया समतोलयत्&rsquo; (भा॰अनु॰३२.२४)। <strong>सम्-शब्द इह धातुना साहचर्यमेव प्रयोगेषु दर्शयति नार्थान्तरं किमपि द्योतयति।</strong></li>
</ul>
<h3 id="तष">तुष्</h3>
<ul>
<li>तुष् (तुष-प्रीतौ)।</li>
<li>&lsquo;सन्तृष्टो भार्यया भर्ता भर्त्रा भार्या तथैव च&rsquo; (मनु॰३.६०)। <strong>प्रीत इत्यर्थः। इहापि सम्शब्दो नार्थे वैशिष्ट्यं किमपि करोति।</strong></li>
<li>&lsquo;सन्तोषमूलं हि सुखं दुःखमूलं विपर्ययः&rsquo; (मनु॰४.१२)। <strong>सन्निहितसाधनादधिकस्यानादित्सा सन्तोष इति योगाः।</strong></li>
</ul>
<h3 id="तद-3">तृद्</h3>
<ul>
<li>तृद् (उतृदिर्-हिंसानादरयोः)।</li>
<li>&lsquo;तान् (गर्तान्) अक्षणया सन्तृन्दन्ति&hellip; तस्मादिमे प्राणाः परः सन्तृण्णाः (श॰ब्रा॰३.५.४.१४)। <strong>सन्तृण्णाः=सन्दृब्धाः=तिरश्चीनेन च्छिद्रेण संयुक्ताः।</strong></li>
<li>&lsquo;त्रीणि पलाशपलाशानि सन्तृद्य&rsquo; (शां॰श्रौ॰४.१८.५)। <strong>सन्तृद्य=सम्भिद्य।</strong></li>
<li>&lsquo;यथा शङ्कुना सर्वाणि पर्णानि सन्तृण्णान्येवमोङ्कारेण सर्वा वाक् सन्तृण्णा&rsquo; (छां॰उ॰२.२३.४)। <strong>सन्तृण्णा=विद्धा।</strong></li>
</ul>
<h3 id="तप-3">तृप्</h3>
<ul>
<li>तृप् (तृप-प्रीणने)।</li>
<li>&lsquo;यावन्तः कामाः समतीतृपस्तान्&rsquo; (अथर्व॰१२.३.३६)। <strong>या तृप्तिः सैव सन्तृप्तिः, तेन सम्शब्दो धात्वर्थानुवादी नार्थोपजनाय। धातुपाठेऽर्थनिर्देशो व्यामोहकः। धातुरेष प्राचीने साहित्ये सर्वत्राकर्मको न केवलं दैवादिकः सौवादिकोऽपि। अत एव प्रकृते समतीतृप इत्यत्र प्रीणने णिच्प्रयोगः।</strong></li>
</ul>
<h3 id="त-1">तॄ</h3>
<ul>
<li>तॄ (तॄ-प्लवनतरणयोः)।</li>
<li>&lsquo;यदङ्ग त्वा भरताः सन्तरेयुः&rsquo; (ऋ॰३.३३.११)। <strong>सन्तरेयुः=तरेयुः=उत्तरेयुः।</strong></li>
</ul>
<p>&lsquo;चिन्ताशोकमहाह्रदम् &hellip; प्रज्ञया सन्तरन्ति&rsquo; (भा॰शां॰३०१.६४-६५)।</p>
<ul>
<li>&lsquo;सं पूषन्नध्वनस्तिर&rsquo; (ऋ॰१.४२.१)। <strong>अध्वनोऽतिक्रामेत्याह।</strong></li>
<li>&lsquo;ऋक्सामाभ्यां सन्तरन्तो यजुभिः&rsquo; (वा॰सं॰४.१)।</li>
<li>&lsquo;स कृत्वा प्लवमात्मानं सन्तारयति तावुभौ&rsquo; (मनु॰११.१९)।</li>
</ul>
<h3 id="तयज">त्यज्</h3>
<ul>
<li>त्यज् (त्यज-हानौ)।</li>
<li>&lsquo;यजस्व देहि दीक्षस्व तपस्तप्यस्व सन्त्यज&rsquo; (रा॰२.१०८.१६)। <strong>सन्त्यज=प्रव्रज। सम्शब्दस्त्यागस्य परिपूर्णतामाह, दत्तस्याप्रत्यापत्तिम्।</strong></li>
</ul>
<h3 id="तवर">त्वर्</h3>
<ul>
<li>त्वर् (ञित्वरा-सम्भ्रमे)।</li>
<li>&lsquo;यद्ध वा इदं पूर्वयोः सवनयोरसन्त्वरमाणाश्चरन्ति&rsquo; (ऐ॰ब्रा॰३.४४)। <strong>असन्त्वरमाणाः=असम्भ्रान्ताः=अव्यग्राः।</strong></li>
<li>&lsquo;त्वं प्रापयाशु मां रामं प्राणाः सन्त्वरयन्ति माम्&rsquo; (रा॰.२.५९.२३)। <strong>सन्त्वरयन्ति=त्वरां कारयन्ति।</strong></li>
</ul>
<h3 id="दश-5">दंश्</h3>
<ul>
<li>दंश् (दंश-दशने)।</li>
<li>&lsquo;व्याघ्रीव च हरेत् पुत्रान् सन्दशेन्न च पीडयेत्&rsquo; (शिक्षा)। <strong>दशनैर्गृह्णीयात्।</strong></li>
<li>&lsquo;सन्दश्य दशनच्छदम्&rsquo; (भा॰आदि॰१६३.८)। <strong>ओष्ठी निपीड्य। अधरोष्ठौ उपपीड्य।</strong></li>
<li>&lsquo;सन्दष्टकुसुमशयनानि गात्राणि&rsquo; (शा॰३.१८)।</li>
<li>&lsquo;सन्दष्टवस्त्रेष्वबलानितम्बेषु&rsquo; (रघु॰१६.६५)। <strong>सन्दष्टवस्त्रेषु=संश्लिष्टाम्बरेषु।</strong></li>
</ul>
<h3 id="दह-1">दह्</h3>
<ul>
<li>दह् (दह-भस्मीकरणे)।</li>
<li>&lsquo;यं त्वमग्ने समदहस्तमु निर्वापया पुनः&rsquo; (अथर्व॰१८.३.६)।</li>
</ul>
<h3 id="द-10">दा</h3>
<p>–दा (डुदाञ्-दाने)।</p>
<ul>
<li>&lsquo;सर्वाः सङ्गत्य वीरुधोऽस्यै सन्दत्त वीर्यम्&rsquo; (ऋ॰१०.९७.२१)। <strong>सन्दत्त=सम्भूय दत्त।</strong></li>
<li>&lsquo;समस्मे इषं वसवो ददीरन्&rsquo; (ऋ॰७.४८.४)। <strong>उक्तोऽर्थः।</strong></li>
<li>&lsquo;अग्निः सूर्य आपो मेधां विश्वे देवाश्च सन्ददुः&rsquo; (अथर्व॰१२.१.५३)।</li>
<li>&lsquo;उत्तरात्त्वा सोमः सं ददातै (अथर्व॰१२.३.२४)। <strong>सन्धारयत्वित्यर्थः।</strong></li>
<li>&lsquo;मा वामन्ये नियमन् देवयन्तः सं यद्ददे नाभिः पूर्व्या वाम्&rsquo; (ऋ॰४.४४.५)। <strong>सन्ददे=स्वसविघे धारयामि।</strong></li>
<li>&lsquo;आत्मानमपि सन्दत्ते पात्रे दाता स उच्यते&rsquo; (शुक॰१.३२४)। <strong>अनर्थकः संशब्दः।</strong></li>
</ul>
<h3 id="द-11">दा</h3>
<ul>
<li>दा (दाप्-लवने)।</li>
<li>&lsquo;बहिर्देवसदनं सन्दामीति&rsquo; (का॰श्रौ॰भाष्य उद्धरणम्)। <strong>अवदाय सङ्गृह्णामीत्यर्थः।</strong></li>
</ul>
<h3 id="दश-6">दिश्</h3>
<ul>
<li>दिश् (दिश-अतिसर्जने)।</li>
</ul>
<p>&lsquo;वाल्मीकये च ऋषये सन्दिदेशासनं ततः&rsquo; (रा॰१.२.२९)। <strong>सन्दिदेश=ददौ। इदमासनं सनाथ्यतामिति निवेदयामासेत्यर्थः।</strong></p>
<ul>
<li>&lsquo;तौ सन्दिदेशेतिकर्तव्ये&rsquo; (भा॰वन॰२८६.२८)। <strong>उपदिदेशेत्याह।</strong></li>
<li>&lsquo;अथ विश्वात्मने गौरी सन्दिदेश मिथः सखीम्&rsquo; (कु॰६.१)। <strong>सन्देशेन प्रजिघायेत्यर्थः। इह दिशिरुच्चारणक्रियो न, नाप्यतिसर्जनार्थः, किन्तर्हि वक्तव्योच्चारणपूर्वके विसर्जने वर्तते। अत एव सखीम् इत्यत्र द्वितीयोपपन्ना भवति। विश्वात्मन इत्यत्र च क्रियाग्रहागमपि कर्तव्यमिति वचनाच्चतुर्थी च।</strong></li>
<li>&lsquo;फाल्गुनं चापि सन्दिदेश हयान् प्रति&rsquo; (भा॰१४.२१०.४)। <strong>सन्दिदेश=उपदिदेश।</strong></li>
<li>&lsquo;अभिदूति काचिदिति सन्दिदिशे&rsquo; (शिशु॰९.५६)। <strong>दूतोषु मध्ये काचिद् वक्ष्यमाणलक्षणं सन्देशमुक्तेत्यर्थः।</strong></li>
<li>&lsquo;न त्वां सन्देष्टुमर्हामि भर्तॄन् प्रति&rsquo; (भा॰सभा॰७९.५)। <strong>सन्देष्टुम्=उपदेष्टम्=अनुशासितुम्।</strong></li>
<li>&lsquo;सन्दिष्टश्चासि यानर्थांस्तांस्तान् ब्रूयास्तथा तथा&rsquo; (रा॰२.५२.५९)। <strong>सन्दिष्टः=उपदिष्टः।</strong></li>
<li>&lsquo;तव सन्दिष्टवान् इदम्&rsquo; (कथा॰१४.२)। <strong>तुभ्यमिमं सन्देशमुक्तवानित्यर्थः।</strong></li>
<li>&lsquo;आदिशत्सर्वं यथासन्दिष्टमिष्टवत्&rsquo; (रा॰२.८२.२२)। <strong>यथासन्दिष्टम्=यथादेशम्।</strong></li>
<li>&lsquo;सन्दिष्टस्याप्रदाता च&rsquo; (याज्ञ्॰२.२३२)। <strong>सन्दिष्टस्य=प्रतिश्रुतस्य।</strong></li>
<li>&lsquo;दूतैर्मधुरसम्भाषैर्नैतदस्तीति सन्दिशन्&rsquo; (भा॰उ॰१९०.२)।</li>
<li>&lsquo;ततः शक्रेण सन्दिष्टश्चित्रसेनो ममान्तिकम्&rsquo; (भा॰वन॰३६.३१)। <strong>सन्दिष्टः=प्रेषितः=विसृष्टः (सन्देशेन सहेति गम्यते)।</strong></li>
<li>&lsquo;किं नु खलु दुःष्यन्तस्य युक्तरूपमस्माभिः सन्देष्टव्यम्&rsquo; (शा॰४)। <strong>सन्देशवचः प्रापणीयं हारणीयमित्यर्थः।</strong></li>
</ul>
<h3 id="दह-2">दिह्</h3>
<ul>
<li>दिह् (दिह-उपचये)।</li>
<li>&lsquo;सा (निर्ऋतिः) पृथिव्या सन्दिह्यते&rsquo; (नि॰२.७)। <strong>सन्दिह्यते=व्यतिकीर्यते, व्यामिश्रयते।</strong></li>
<li>&lsquo;योऽयं संवत्सरे यज्ञः स सन्दिह्यते&rsquo; (मी॰१७.४७ सूत्रे शा॰भा॰)। <strong>तद्विषये सन्देहो भवतीत्यर्थः।</strong></li>
<li>&lsquo;करोतिकिरती सन्दिग्धौ वर्षकर्मणा&rsquo; (नि॰२.९)। <strong>सन्दिग्धौ=सन्देहस्य विषयः। तस्य सन्दिदिहे।</strong></li>
<li>&lsquo;बुद्धिस्तां दृष्ट्वा तद्विनिर्णये&rsquo; (रा॰५.१८.१७)। <strong>सन्देहवत्यजायतेत्यर्थः।</strong></li>
<li>&lsquo;धूपैर्जालविनिःसृतैर्वलभयः सन्दिग्धपारावताः&rsquo; (विक्रम॰३.१०)। <strong>उक्तोऽर्थः।</strong></li>
<li>&lsquo;पान्तु त्वामकठोरकेतकशिखासन्दिग्धमुग्धेन्दवः&rsquo; (जटाः) (मालती॰१.२)। <strong>उक्तोऽर्थः।</strong></li>
<li>&lsquo;सन्दिग्धसाध्यवान् पक्षः&rsquo; (तर्क॰)।</li>
<li>&lsquo;पर्वतसमीपं गतस्तद्गते चाग्नौ सन्दिहानः&rsquo; (तर्कभाषा)। <strong>सन्दिहानः सन्देहं कुर्वाणः।</strong></li>
<li>&lsquo;तन्मे सन्देहयद्दिशः&rsquo; (भा॰अादि॰१३१.५१)। <strong>सन्देहयत्=समदेहयत्=अमोहयत्।</strong></li>
<li>&lsquo;अथ सन्देहयानानां दृष्ट्वा स्पृष्ट्वा च पार्थिवम्। यत्तदाशङ्कितं पापं तस्य जज्ञे विनिश्चयः&rsquo; (रा॰२.६५.१५)॥ <strong>सन्देहयानानाम् इति स्वार्थे णिच्। आगमशास्त्रस्यानित्यत्वान्मुङ्न कृतः। सोऽयं मुगभावः क्वाचित्को णिङन्तस्य कमेर्ण्यन्तानां च केषाञ्चिच्छानचि दृष्टो नेतरत्र।</strong></li>
<li>&lsquo;तस्य क्षतजसन्दिग्धं जातरूपपरिष्कृतम्। विमुच्य कवचम् &hellip;&rsquo; (भा॰स्त्री॰२०.८)। <strong>अत्र सन्दिग्धं दिग्धमेवाह। सम्शब्दो धात्वर्थानुवादी।</strong></li>
<li>&lsquo;रक्तचन्दनसन्दिग्धौ&hellip;.. बाहू&rsquo; (भा॰कर्ण॰६२.२०)। <strong>इहापि पूर्ववत्।</strong></li>
<li>&lsquo;लोमानि जतुना सन्दिह्य&rsquo; (कौशिक॰१३.२६)। <strong>सन्दिह्य=उपलिप्य।</strong></li>
<li>&lsquo;सन्देहस्त्वेष आत्मन इति होवाच&rsquo; (छा॰उ॰५.१५.२)। <strong>सन्देहः=त्वगादिरुपचयहेतुः।</strong></li>
</ul>
<h3 id="दप">दीप्</h3>
<ul>
<li>दीप् (दीपी-दीप्तौ)।</li>
<li>&lsquo;अग्निं न मा मथितं सं दिदीपः&rsquo; (ऋ॰८.४८.६)। <strong>प्रज्वलय प्रकाशय भासयेत्याह।</strong></li>
<li>&lsquo;सन्दीप्ते भवने तु कूपखननं प्रत्युद्यमः कीदृशः&rsquo; (भर्तृ॰३.७७)। <strong>सन्दीप्ते=दग्धे।</strong></li>
</ul>
<h3 id="दष-1">दुष्</h3>
<ul>
<li>दुष् (दुष-वैकृत्ये)।</li>
<li>&lsquo;यदि यास्यति सन्दुष्टा रामस्याक्लिष्टकर्मणः। नेयं स्वस्तिमती सेना गङ्गामद्य तरिष्यति&rsquo; (रा॰गोरे॰सं॰२.९१.११)। <strong>सन्दुष्टा=विकृतमनाः=अनिष्टसङ्कल्पा। समा नार्थः, यथा प्रदुष्टविप्रदुष्टयोर्विप्राभ्यां नार्थः।</strong></li>
</ul>
<h3 id="दह-3">दुह्</h3>
<ul>
<li>दुह् (दुह-प्रपूरणे)।</li>
<li>&lsquo;अहन्यहनि सन्दुह्यान्महीं गामिव बुद्धिमान्&rsquo; (भा॰शां॰१२०.३३)। <strong>दुह्यादित्येवार्थः सम्शब्दो धात्वर्थानुवर्ती।</strong></li>
<li>&lsquo;य इमे रोदसी मही सं मातरेव दोहते&rsquo; (ऋ॰९.१८.५)। <strong>सन्दोहते=सम्भूय दुग्ध इत्याह। सम्पिवत इति तात्पर्यम्।</strong></li>
<li>&lsquo;सर्वघोषस्य सन्दोहो गृह्यतां मा विचार्यताम्&rsquo; (वि॰पु॰५.१०.३९)। <strong>समुदितो दोहः सन्दोहः। अन्यत्र समूहवचने सन्दोहशब्द इव नात्र दोहशब्दोऽत्यन्ततिरस्कृतार्थः।</strong></li>
<li>&lsquo;सर्वघोषस्य सन्दोहः क्रियतां किं विचार्यते&rsquo; (हरि॰२.१६.११)। <strong>उक्तोऽर्थः।</strong></li>
<li>&lsquo;त्रिरात्रं चैव सन्दोहः सर्वघोषस्य गृह्यताम्&rsquo; (हरि॰२.१७.१४)।</li>
</ul>
<h3 id="दभ">दृभ्</h3>
<ul>
<li>दृभ् (दृभी-ग्रन्थे)।</li>
<li>&lsquo;वायुना वै गौतम सूत्रं यस्मिन्नयं च लोकः परश्च लोकः सर्वाणि च भूतानि सन्दृब्धानि भवन्ति&rsquo; (शा॰ब्रा॰१४.६.७.२)। <strong>सन्दृब्धानि=सङ्ग्रथितानि।</strong></li>
</ul>
<h3 id="दश-7">दृश्</h3>
<ul>
<li>दृश् (दृशिर्-प्रेक्षणे)।</li>
<li>&lsquo;एवं या इष्टा देवता भवन्ति ताः सम्पश्यत्यसौ हविरजुषतासौ हविरजुषतेति&rsquo; (श॰ब्रा॰१.९.१.१०)।</li>
<li>&lsquo;मार्गमाणो वने सीतां राक्षसं सन्ददर्श ह&rsquo; (रा॰१.१.५५)। <strong>सन्ददर्श=आलुलोके। अत्र समा न किञ्चिदर्थान्तरमुपजन्यते।</strong></li>
<li>&lsquo;भुवना सं च पश्यति&rsquo; (अथर्व॰६.३४.४)। <strong>ऐक्यरूपेण पश्यतीति सायणः।</strong></li>
<li>&lsquo;ध्यानयोगेन सम्पश्येत्सूक्ष्म अात्मात्मनि स्थितः&rsquo; (याज्ञ॰३.६४)। <strong>सम्पश्येत्=सम्यक् पश्येत्।</strong></li>
<li>&lsquo;इन्द्रेण सं हि दृक्षसे&rsquo; (ऋ॰१.६.७)। <strong>इन्द्रेण साकं समानकाले समानदेशे वा दृश्यस इत्याह।</strong></li>
<li>&lsquo;समिव वा इमे लोका ददृशिरे&rsquo; (पञ्च॰ब्रा॰१२.२) <strong>उक्तोऽर्थः।</strong></li>
<li>&lsquo;तदिदमेकमेव रूपं समदृश्यताप एव&rsquo; (श॰ब्रा॰६.१.१.१२)। <strong>सम्शब्दोऽत्र दर्शनस्य साम्यमाह।</strong></li>
<li>&lsquo;सन्दृष्टव्ययकर्मवित्&rsquo; (रा॰२.१.२६)। <strong>सन्दृष्टः सम्यक् चिन्तितो व्ययो येषु तानि कर्माणि सन्दृष्टव्ययानि।</strong></li>
<li>&lsquo;कवीँ रिच्छामि सन्दृशे सुमेधाः&rsquo; (ऋ॰३.३८.१)। <strong>कविभिः सुमेधस्त्वेन समानो दृश्येयेतीच्छामीत्याह।</strong></li>
<li>&lsquo;य एष मनुष्यः प्रेक्षापूर्वकारी भवति स बुद्ध्या कञ्चिदर्थं सम्पश्यति, सन्दृष्टो प्रार्थना&hellip;.&rsquo; (१.३.१४ सूत्रे भाष्ये)।</li>
<li>&lsquo;विपाकोऽयं दशग्रीव सन्दृष्टोऽनागतो मया&rsquo; (भट्टि॰१८.३)। <strong>सन्दृष्टः=सम्यगुपलब्धः।</strong></li>
<li>&lsquo;मुकुटेन्द्रनीलमणिभिः सन्दर्शितेन्दीवरम्। श्रीगोविन्दपदारविन्दम्&hellip;&rsquo; (गीत॰७.४२)। <strong>सन्दर्शितेन्दीवरम्=आभासितरोलम्बम्। इन्दीवरशब्द इह भ्रमरमाचष्टे।</strong></li>
</ul>
<h3 id="द-12">दो</h3>
<ul>
<li>दो (दो-अवखण्डने)।</li>
<li>&lsquo;सं परमान् समवमानथो सन्द्यामि मध्यमान्&rsquo; (अथर्व॰६.१०३.२)। <strong>सन्द्यामि बध्नामीत्यर्थः। सम्पूर्वो द्यतिर्बन्धने वर्तत इति सायणः।</strong></li>
<li>&lsquo;सन्दानं वो बृहस्पतिः&rsquo; (अथर्व॰६.१०३.१)। <strong>सन्दानं बन्धनम्।</strong></li>
<li>&lsquo;उत्तिष्ठतमारभेथामादानसन्दानाभ्याम्&rsquo; (अथर्व॰११.९.३)। <strong>सन्दानं बन्धनरज्जुः।</strong></li>
<li>&lsquo;विमृळीकाय ते मनो रथीरश्वं न सन्दितम्। गीर्भिर्वरुण सीमसि&rsquo; (ऋ॰१.२५.३)। <strong>सन्दितम् बद्धम् (स्वस्थाने स्यन्दने वा)। विसीमसि=विसिनुमः=विषितं कुर्मः।</strong></li>
<li>&lsquo;सन्दिताय स्वाहा। वल्गते स्वाहा&rsquo; (वा॰सं॰२२.७)।</li>
<li>&lsquo;असन्दितानां सन्दाता सन्दितानां च मोक्षकः&rsquo; (मनु॰८.३४२)। <strong>सन्दाता बन्द्धा। सन्द्यतेस्तृचि रूपम्। असन्दितानामबद्धानामश्वादीनाम्।</strong></li>
</ul>
<h3 id="दयत-1">द्युत्</h3>
<ul>
<li>द्युत् (द्युत-दीप्तौ)।</li>
<li>&lsquo;सं सूर्येण दिद्युतद् उदधिर्निभिः&rsquo; (वा॰सं॰३८.२२)।</li>
</ul>
<h3 id="दर-6">द्रु</h3>
<ul>
<li>द्रु (द्रु-गतौ)।</li>
<li>&lsquo;यत्रा नरः सं च वि च द्रवन्ति&rsquo; (वा॰सं॰२९.४८)। <strong>सन्द्रवन्ति=सङ्गच्छन्ते।</strong></li>
<li>अन्वर्थं खल्वपि निर्वचनम्- &lsquo;गुणसन्द्रावो द्रव्यम्&rsquo; (५.१.११९ सूत्रे भाष्ये )। <strong>गुणसमूह इत्यर्थः।</strong></li>
</ul>
<h3 id="ध-8">धा</h3>
<ul>
<li>धा (डुधाञ्-धारणपोषणयोः)।</li>
<li>&lsquo;ब्रह्मा च गिरो दधिरे समस्मिन्&rsquo; (ऋ॰६.३८.४)। <strong>सन्दधिरे=सन्निहितवन्तः।</strong></li>
<li>&lsquo;स सौभगानि दधिरे पावके&rsquo; (ऋ॰६.५.२)। <strong>उक्तोऽर्थः।</strong></li>
<li>&lsquo;यन्मामेकं समधत्ताहिहत्ये&rsquo; (ऋ॰१.१६५.६)। <strong>प्रासञ्जयदित्याह।</strong></li>
<li>&lsquo;हस्तेषु खादिश्च कृतिश्च सन्दधे&rsquo; (ऋ॰१.१६५.६)। <strong>सन्दधे- कर्मणि प्रत्ययः। खादिश्च कृतिश्च निहिते इत्यर्थः।</strong></li>
<li>&lsquo;यथा नकुलो विच्छिद्य सन्दधात्यहिं पुनः&rsquo; (अथर्व॰६.१३९.५)। <strong>सन्दधाति=संहितं करोति पुनर्योजयति।</strong></li>
<li>&lsquo;यथा सूच्या वासः सन्दधद् इयात्&rsquo; (ऐ॰ब्रा॰३.१८)। <strong>सन्दधत्=सीव्यत्।</strong></li>
<li>&lsquo;यज्ञस्य विरिष्टं सन्दधाति&rsquo; (छां॰उ॰४.१७.४)। <strong>सन्दधाति=समादधाति।</strong></li>
<li>&lsquo;अद्भिरेवास्या एतत्क्षतं विलिष्टं सन्तनोति सन्दधाति&rsquo; (श॰ब्रा॰६.४.३.१)। <strong>उक्तोऽर्थः।</strong></li>
<li>&lsquo;तद्यथा लवणेन सुवर्णं सन्दध्यात्सुवर्णेन रजतम्&rsquo; (छां॰उ॰४.१७.७)। <strong>संयोजयेत्=सम्पृञ्च्यात्।</strong></li>
<li>&lsquo;मुखेन मुखं सन्धाय&rsquo; (श॰ब्रा॰१४.९.४.९)। <strong>उक्तोऽर्थः।</strong></li>
<li>&lsquo;तेषां सन्दध्मो अक्षीणि यथेदं हर्म्यं तथा&rsquo; (अथर्व॰४.५.५)। <strong>सन्दध्मः=निमीलयामः।</strong></li>
<li>&lsquo;व्रणं कषाये सन्धत्ते&rsquo; (सुश्रुते १.४७.७)। <strong>व्रणं व्रणमुखं सन्धत्ते सङ्गतं करोति।</strong></li>
<li>&lsquo;कृष्णं च वर्णमरुणं सन्धुः&rsquo; (ऋ॰१७३.७)। <strong>सन्धुः समधुः। अडभावश्छान्दसः। धाञो लुङि रूपम्। उभयोर्वर्णयोर्मेलनमकुर्वन्नित्याह।</strong></li>
<li>&lsquo;धनुष्यमोघं समधत्तं बाणम्&rsquo; (कु॰३.६६)। <strong>समधत्त समयोजयत्।</strong></li>
<li>&lsquo;शतमेकोऽपि सन्धत्ते प्राकारस्थो धनुर्धरः&rsquo; (पञ्चत॰१.२२९)। <strong>सन्धत्ते=अविचलः सन् विरोधमाचरति। शतं विरुणद्धीत्यर्थः।</strong></li>
<li>&lsquo;हीयमानाः किल रिपोर्नृपाः सन्दधते परान्&rsquo; (वेणी॰५.६)। <strong>सन्धिबन्धं बध्नन्तीत्यर्थः।</strong></li>
<li>&lsquo;शत्रुणा न हि सन्दध्यात्सुश्लिष्टेनापि सन्धिना&rsquo; (हितोप॰१.८८)।</li>
<li>&lsquo;सन्धेयानभिसन्धत्स्व विरोध्यांश्च विरोधय&rsquo; (भा॰शां॰१५७.४)। <strong>सन्धत्स्व=अनुकूलय।</strong></li>
<li>&lsquo;सत्यधर्मव्यवेतेन न सन्दध्यात्&rsquo; (का॰नी॰सा॰९.४१)। <strong>न सन्धिं कुर्यात्।</strong></li>
<li>&lsquo;सन्दधे दृशमुदग्रतारकाम्&rsquo; (रघु॰११.६९)। <strong>सन्दधे=ससञ्ज।</strong></li>
<li>&lsquo;सर्वेषामेव मर्त्यानां व्यसने समुपस्थिते। वाङ्मात्रेणापि साहाय्यं मित्रादन्यो न सन्दधे&rsquo; (पञ्चत॰२.१३)॥ <strong>न सन्दधे=विधत्ते। लडर्थे लिट्।</strong></li>
<li>&lsquo;तस्माद्बलं च कोषश्च नीतिश्चापि विधीयताम्। यथा कालोदये प्राप्ते सम्यक् तैः सन्दधामहे&rsquo; (भा॰वि॰२९.८)। <strong>सन्दधामहे=सन्दध्महे=व्यवहरामः, सम्यक् तान्युपयुज्महे।</strong></li>
<li>&lsquo;न तत् परस्य सन्दध्यात्प्रतिकूलं यदात्मनः&rsquo; (भा॰अनु॰११४.८)। &lsquo;सन्धत्ते भृशमरतिं हि सद्वियोगः&rsquo; (कि॰५.५१)। <strong>सन्धत्ते=जनयति।</strong></li>
<li>&lsquo;यस्यावाच्यं न लोकेऽस्ति नाकार्यं चापि किञ्चन। वाचं तेन न सन्दध्यात्&hellip;&rsquo; (भा॰शां॰११४.११)। <strong>वाचं न सन्दध्यात्, तद्वचोभिः स्ववचांसि न मिश्रयेत्, न तेन सम्भाषेतेत्याह।</strong></li>
<li>&lsquo;कथं काम न सन्दध्यात् सा त्वं विप्रेहि तिष्ठ वा&rsquo; (भा॰आदि॰१६७.३८)। <strong>सन्दध्यात्=साधयेत्।</strong></li>
<li>&lsquo;रहस्यं शृणु भो राजन्&hellip; चोदितः सन्दधासीदम्&rsquo; (यो॰वा॰६(२)१५७.२)। <strong>सन्दधासि=रक्षसि।</strong></li>
<li>&lsquo;असन्दधानो मानाद्यः समेनापि हतो भृशम् (पञ्चत॰.३.१३)। <strong>सन्धिमकुर्वाण इत्याह।</strong></li>
<li>&lsquo;न सन्दधानं ददृशे नाददानं च तं तदा। किरन्तमेव स शरान् ददृशे पाकशासनिः&rsquo; (भा॰आश्व॰७४.१८)। <strong>सन्दधानं (शरान्) धनुषि योजयन्तम्।</strong></li>
<li>&lsquo;शीघ्रमभ्यस्यतो बाणान् सन्दधानस्य चानिशम्। नान्तरं ददृशे किञ्चित् कौन्तेयस्य यशस्विनः&rsquo; (भा॰आदि॰१३८.४१)॥</li>
<li>&lsquo;न गृह्णतोः शरान् घोरान्न च सन्दधतोस्तयोः&rsquo; (हरि॰३.५९.९७)।</li>
<li>&lsquo;सर्वमेतदशेषेण मन्त्री सन्धातुमर्हति&rsquo; (का॰नी॰सा॰१३.६०)। <strong>सन्धातुम्=समाधातुम्, साधूकर्तुम्, व्यवस्थापयितुम्।</strong></li>
<li>&lsquo;सकद्दुष्टं हि मित्रं पुनः सन्धातुमिच्छति&rsquo; (चाणक्य॰१९)। <strong>सन्धातुम्=अनुकूलयितुम्।</strong></li>
<li>&lsquo;न सन्धातुमनीकानि न चैवाथ पराक्रमे। आसीद्बुद्धिर्हते कर्ण&hellip;..&rsquo; (भा॰शल्य॰२.४)॥ <strong>सन्धातुम्=एकीकर्तुम्।</strong></li>
<li>&lsquo;सहदेवस्तु सन्धाय रथेन गजयोधिनः। पातयामास नाराचैः&hellip;..&rsquo; (भा॰वन॰२७१.११)। <strong>सन्धाय=समीपमित्वा, सन्निकर्षं प्राप्य। संयायेति पाठान्तरम्।</strong></li>
<li>&lsquo;सम्मृष्टं ब्रह्मणा क्षत्रं क्षत्रेण ब्रह्मसंहितम्&rsquo; (भा॰आदि॰८१.१९)। <strong>संहितम्=सखिभावेन सम्बद्धम्।</strong></li>
<li>&lsquo;पृथक् चरन्तः सहिता बभूवुः&rsquo; (भा॰वन॰२६९.१)। <strong>सहिताः=सङ्गताः। समो हितततयोरिति समो मकारस्य वैकल्पिको लोपः।</strong></li>
<li>&lsquo;मन्त्रयेते ध्रुवं किञ्चिदभिषेचनसंहितम्&rsquo; (रा॰२.१६.१५)। <strong>अभिषेचनसंहितम्=अभिषेचनसम्बद्धम्।</strong></li>
<li>&lsquo;यत्र संहिता रात्रीर्वसेत्&rsquo; (आप॰श्रौ॰६.८.२८.५)। <strong>संहिताः=वास्त्वन्तरवासेनाव्यवेताः (रुद्र॰)।</strong></li>
<li>&lsquo;सत्यसंहिता वै देवाः, अनृतसंहिता मनुष्याः&rsquo; (ऐ॰ब्रा॰१.६)। <strong>उक्तोऽर्थः।</strong>  <strong>यदि सहिता यतिष्यध्वे। सहिताः=समेताः।</strong></li>
<li>&lsquo;शन्नोदेवीयं संहितयाधीष्वेत्युक्तः स तत्र परमसन्निकर्षमधीते। यामिन्द्रेण सन्धां समधत्था ब्रह्मणा च बृहस्पते&rsquo; (अथर्व॰११.१०.९)। <strong>सन्धां प्रतिज्ञाम्। सन्धानं स्यादभिषव इत्यमरः।</strong></li>
</ul>
<h3 id="धव-3">धाव्</h3>
<ul>
<li>धाव् (धावु-गतिशुद्ध्योः)।</li>
<li>&lsquo;प्रतिघ्नानाः सन्धावन्तूरः पटूरावाघ्नानाः&rsquo; (अथर्व॰११.९.१४)। <strong>सन्धावन्तु- त्वरितं गच्छन्तु।</strong></li>
<li>&lsquo;सङ्क्रुद्धाः समधावन्त&rsquo; (भा॰वन॰१०७.३१)। <strong>उक्तोऽर्थः।</strong></li>
<li>&lsquo;मत्ताविव महानागावन्योन्यं समधावताम्&rsquo; (हरि॰२.४३.६४)। <strong>वेगेन परस्परम् आपतताम्।</strong></li>
<li>&lsquo;पाणिभिः सन्धावेरन्&rsquo; (लाट्या॰श्रौ॰४.४.११)। <strong>प्रक्षालयेरन्नित्याह।</strong></li>
<li>&lsquo;प्रक्षाल्य सन्धाव्य&rsquo; (कौशिक॰३४,४९,५८)। <strong>अत्र सन्धावनेन निर्णेजनार्थं मर्दनमुच्यते।</strong></li>
</ul>
<h3 id="धकष">धुक्ष्</h3>
<ul>
<li>धुक्ष् (धुक्ष/धिक्ष-सन्दीपनक्लेशनजीवनेषु)।</li>
<li>&lsquo;मनश्च्युता मन एवोपपन्नाः सन्धुक्षध्वम्&rsquo; (भा॰अनु॰७६.१३)। <strong>सञ्जीवतेत्यर्थः।</strong></li>
<li>&lsquo;सन्दुधुक्षे तयोः कोपः&rsquo; (भट्टि॰१४.१०९)।</li>
<li>&lsquo;निर्वाणभूयिष्ठमथास्य वीर्यं सन्धुक्षयन्तीव वपुर्गुणेन&rsquo; (कु॰३.५२)। <strong>सन्धुक्षयन्ती=सन्दीपयन्ती।</strong></li>
</ul>
<h3 id="ध-9">धू</h3>
<ul>
<li>धू (धू-विधूनने)।</li>
<li>&lsquo;सं गा अस्मभ्यं धूनुहि&rsquo; (ऋ॰१.१०.८)। <strong>गाः सं गमय्येतः प्रेरयेत्याह।</strong></li>
<li>&lsquo;समिन्द्रो रायो बृहतीरधूनुत सं क्षोणी समु सूर्यम्&rsquo; (ऋ॰वालखिल्येषु ४.१०)। <strong>समधूनुत=सम्मार्जन्येव समगृह्णात्।</strong></li>
</ul>
<h3 id="ध-10">धृ</h3>
<ul>
<li>धृ (धृञ्-धारणे)।</li>
<li>&lsquo;अरैः सन्धार्यते नाभिः&rsquo; (पञ्चत॰१.८१)। <strong>धार्यत इत्येवार्थः। नार्थः समा।</strong></li>
<li>&lsquo;गतासूनपि संशुष्कान् भूमिः सन्धारयिष्यति&rsquo; (भा॰अनु॰८५.३२)।</li>
<li>&lsquo;कथं सा कुशचीराणि गात्रैः सन्धारयिष्यति&rsquo; (रा॰गोरे॰सं॰.२.६२,१५)। <strong>सन्धारयिष्यति=सहिष्यते।</strong></li>
<li>&lsquo;यः सततं परिपृच्छति शृणोति सन्धारयत्यनिशम्&rsquo; (पञ्चत॰५.७८)। <strong>सन्धारयति=प्रतिसन्धत्ते=स्मरति।</strong></li>
<li>&lsquo;यावत् सन्धारयाम्यहम्&rsquo; (मार्क॰पु॰८.५२)। <strong>यावद् ध्रिये, यावज्जीवामीत्याह।</strong></li>
<li>&lsquo;यथा हि गोवृषो वर्षं सन्धारयति खात्पतत्। भीमस्तथा द्रोणमुक्तं शरवर्षमदीनवत्&rsquo; (भा॰भीष्म॰९६.३२)॥ <strong>सन्धारयति=सहते।</strong></li>
<li>&lsquo;द्रौपदीमार्ष्टिषेणाय सम्प्रचार्य&rsquo; (भा॰वन॰१६१.३)। <strong>सम्प्रचार्य=समर्प्य, दत्त्वा।</strong></li>
<li>&lsquo;सन्धारयितुमात्मानं न शशाक नरोत्तमः। सीतावियोगजे दुःखे मग्नः&hellip;&rsquo; (रा॰३.६७.३)॥ <strong>आत्मानं सन्धारयितुम्=ऋजुना कायेनावस्थातुम्।</strong></li>
<li>&lsquo;अनार्यमार्यकर्माणमार्यं चानार्यकर्मिणम्। सम्प्रधार्याब्रवीद् धाता न समौ नासमाविति&rsquo; (मनु॰१०.७३)॥ <strong>सम्प्रधार्य=तोलयित्वा, तयोर्गुरुलाघवं विचिन्त्य।</strong></li>
<li>&lsquo;सम्प्रधार्य महाराज यत्क्षेमं तत् समाचर&rsquo; (भा॰सभा॰४६.२४)। <strong>सम्प्रधार्य साधुत्वासाधुत्वे, बलाबलचिन्तां कृत्वा। इदमिह सम्प्रधार्यम् इति व्याकरणमहाभाष्येऽनेकत्र। अर्थस्तु पूर्वोक्तादभिन्नः।</strong></li>
</ul>
<h3 id="धष-2">धृष्</h3>
<ul>
<li>धृष् (धृष-प्रसहने)।</li>
<li>&lsquo;एवं सन्धर्षिता साध्वी कथं जीवितुमुत्सहे&rsquo; (हरि॰२.११८.११)। <strong>सन्धर्षिता=बलाद्दूषिता, हठात्परामृष्टा।</strong></li>
</ul>
<h3 id="धम-3">ध्मा</h3>
<ul>
<li>ध्मा (शब्दाग्निसंयोगयोः)।</li>
<li>&lsquo;ब्रह्मणस्पतिरेता स कर्मार इवाधमत्&rsquo; (ऋ॰१०.७२.२)। <strong>समधमत्=समतपत्=समम् अद्रावयत्।</strong></li>
</ul>
<p>&lsquo;उद्धमाधम सन्धम&rsquo; (तै॰आ॰१.१२.१) <strong>उक्तोऽर्थः</strong> ।</p>
<h3 id="धय-2">ध्यै</h3>
<ul>
<li>ध्यै (ध्यै-चिन्तायाम्)।</li>
<li>&lsquo;मुहूर्त्तमिव सन्दध्यौ किमयं चोद्यतामिति&rsquo; (भा॰सभा॰१.८)। <strong>सन्दध्यौ=चिचिन्त प्रणिहितमनाः।</strong></li>
</ul>
<h3 id="नद-6">नद्</h3>
<ul>
<li>नद् (णद्-अव्यक्ते शब्दे)।</li>
<li>&lsquo;सिंहवत्सन्ननाद&rsquo; (भा॰१७९.१३)। <strong>सन्ननाद=उच्चैर्ननाद।</strong></li>
<li>&lsquo;उवाचकैः इहेत्युच्चैर्वनं सन्नादयन्निव&rsquo; (भा॰आदि॰७१.२)। <strong>सन्नादयन्=संरावयुक्तं कुर्वन्।</strong></li>
</ul>
<h3 id="नम-3">नम्</h3>
<ul>
<li>नम् (णम-प्रह्वत्वे शब्दे च)।</li>
<li>&lsquo;यूने समस्मै क्षितयो नमन्ताम्&rsquo; (ऋ॰५.३६.६)। <strong>क्षितयः प्रजा यूनेऽस्मा इन्द्राय सन्नमन्ताम् सन्नताः प्रवरणा वचने स्थिताः समानमतयः स्युरित्याह।</strong></li>
<li>&lsquo;सत्या एषामाशिषः सन्नमन्ताम्&rsquo; (वा॰सं॰३५.२०)। <strong>सन्नमन्ताम्=समृध्यन्तु।</strong></li>
<li>&lsquo;एतं यज्ञस्य रसं सन्नमन्ति&rsquo; (श॰ब्रा॰३.९.३.२४)। <strong>सन्नमन्ति=प्राप्नुवन्ति।</strong></li>
<li>&lsquo;सं वो मनांसि सं व्रता समाकूतीर्नमामसि&rsquo; (अथर्व॰३.८.५)। <strong>सम्प्रतिपन्नानि कुर्म इत्यर्थः।</strong></li>
<li>&lsquo;कृत्वाऽप्युच्चसम्बन्धं पश्चाज्ज्ञातिषु सन्नमेत्&rsquo; (का॰सू॰टी॰)॥ <strong>ज्ञातिषु सन्नमेत्=ज्ञातिगृहे गच्छेत्।</strong></li>
<li>&lsquo;यूपं प्राचीं सन्नमति&rsquo; (षड्विंश॰४.४)। <strong>सन्नमति=सन्नमयति।</strong></li>
<li>&lsquo;पत्नी मन्त्रं सन्नमयति&rsquo; (कौशिक॰६०.६३)। <strong>ऊहत इत्यर्थः। विनियोगविशेषाय मनाक् परिवर्त्य पठति।</strong></li>
<li>&lsquo;आत्मनि मन्त्रान् सन्नमयेत्&rsquo; (आश्व॰गृ॰३.९.८)। <strong>मन्त्रानात्माभिमुखानूहेदित्याह।</strong></li>
<li>&lsquo;अपो अन्नादा अन्नाद्यायेति मन्त्रं सन्नमयति&rsquo; (आप॰श्रौ॰८.२.८.२)।</li>
<li>&lsquo;ये के च देवसंयुक्ता मन्त्रा देवेभ्यः पितृभ्य इति तान् सन्नमति&rsquo; (=सन्नमयति) (आप॰श्रौ॰८.४.१३.६)। <strong>उक्तोऽर्थः।</strong></li>
<li>&lsquo;यथार्थं विभक्तीः सन्नमयेत्&rsquo; (नि॰२.१.४)। <strong>सन्नमयेत्=विपरिणमयेत्।</strong></li>
<li>&lsquo;अमी ये विव्रता स्थन तान्वः सम्नमयामसि&rsquo; (अथर्व॰३.८.५)। <strong>एकविषयप्रह्वान् अविसंवादिनः कुर्म इत्याह।</strong></li>
<li>&lsquo;तामस्मै देवा आशिषं सन्नमयन्ति&rsquo; (श॰ब्रा॰१.९.१.३)। <strong>दत्तामाशिषं मानयन्तीत्यर्थः।</strong></li>
<li>&lsquo;इषूः सम्नममानः&rsquo; (ऋ॰१०.८७.४)। <strong>सन्नमय्य यथास्थानं निवेशयन्नित्याह।</strong></li>
<li>&lsquo;अग्निश्च पृथिवी च सन्नते&rsquo; (वा॰सं॰२६.१)। <strong>सन्नते=समानचिन्ते, एकमनसौ।</strong></li>
<li>&lsquo;(वेदिः) मध्ये सन्नततरा&rsquo; (का॰श्रौ॰६.८८.१७ सूत्र टी०)। <strong>सन्नततरा=सङ्कुचिततरा।</strong></li>
<li>&lsquo;महावीरं करोति&hellip;&hellip; मध्ये सन्नतं वायव्यप्रकारम्&rsquo; (आप॰श्रौ॰१५.२.१४)। <strong>उक्तोऽर्थः।</strong></li>
<li>&lsquo;अपि ते सन्नताः सर्वे सामन्ता रिपवो जिताः&rsquo; (रा॰१.२०.१२)। <strong>सन्नताः प्रणता वचने स्थिताः।</strong></li>
<li>&lsquo;सन्नताः फलभारेण पुष्पभारेण च द्रुमाः&rsquo; (रा॰३.१६.५)। <strong>सन्नताः=आवर्जिताः।</strong></li>
<li>&lsquo;सन्नतगात्रि&hellip; सख्यं साप्तपदीनमुच्यते&rsquo; (कु॰५.३९)। <strong>उक्तोऽर्थः।</strong></li>
<li>&lsquo;ज्योत्स्ना वासरगर्भा त्वं ज्ञानगर्भाऽसि सन्नतिः&rsquo; (वि॰पु॰५.२.१०)। <strong>सन्नतिः=गुरुशुश्रूषा।</strong></li>
<li>&lsquo;त्यागश्च सन्नतिश्चैव शिष्यते तप उत्तमम्&rsquo; (भा॰शां॰२२१.५)। <strong>सन्नतिः=भूताराधनमिति नील॰।</strong></li>
<li>&lsquo;गुणोदितानेव परैति सन्नतिः&rsquo; (अव॰जा॰२२.९५)। <strong>सन्नतिर्विनयः। गुणसमुदितानेव विनयो विन्दतीत्याह।</strong></li>
</ul>
<h3 id="नस">नस्</h3>
<ul>
<li>नस् (णस-कौटिल्ये)।</li>
<li>&lsquo;सं जामिभिर्नसते रक्षते शिरः&rsquo; (ऋ॰९.६८.४)। <strong>सन्नसते=सङ्गच्छते=सम्भवति।</strong></li>
</ul>
<h3 id="नह-1">नह्</h3>
<ul>
<li>नह् (णह-बन्धने)।</li>
<li>&lsquo;सं मा कृतस्य धारया धनुः स्नाव्नेव नह्यत&rsquo; (अथर्व॰७.५०.९)। <strong>सन्नह्यत=वेष्टयत। इहाक्षाः सम्बोध्यन्ते।</strong></li>
<li>&lsquo;कवचेन महार्हेण समनह्यद् बृहन्नलाम्&rsquo; (भा॰वि॰६७.२५)। <strong>समनह्यत्=पर्यधापयत्।</strong></li>
<li>&lsquo;सन्नह्यमानेषु वाजिषु&rsquo; (पञ्चत॰)। आरोप्यमाणपर्याणादिषु।</li>
<li>&lsquo;उत्तिष्ठत सन्नह्यध्वं मित्रा देवजना यूयम्&rsquo; (अथर्व॰११.९.२)। <strong>सन्नद्धाः सज्जा भवतेत्याह।</strong></li>
<li>&lsquo;समगात्सीत्ततः सत्यम्&rsquo; (भट्टि॰१५.१११)। <strong>रणोद्युक्तमकरोदित्यर्थः।</strong></li>
<li>&lsquo;समनह्यश्च वर्मभिः&rsquo; (भट्टि॰१७.४)।</li>
<li>&lsquo;छेत्तुं वज्रमणीन् शिरीषकुसुमप्रान्तेन सन्नह्यते&rsquo; (भर्तृ॰२.६)।</li>
<li>&lsquo;सन्नह्यध्वं सर्व एवेन्द्रकल्पा महान्ति चारूणि च दंशनानि&rsquo; (भा॰वन॰२६८.१८)। <strong>सन्नह्यध्वम्=बध्नीत।</strong></li>
<li>&lsquo;सङ्ग्रामे समुपोढे राजानं सन्नाहयेत्&rsquo; (आश्व॰गृ॰३.९.१)। <strong>सन्नाहयेत्=सन्नाहवन्तं कुर्यात्। सङ्ग्रामे समुपोढे=युद्धे समुपस्थिते।</strong></li>
<li>&lsquo;तथा सन्नहनान्येषां परिमुच्य समन्ततः&rsquo; (भा॰वि॰४१.९)। <strong>सन्नहनानि धनुषां बन्धनानि।</strong></li>
<li>&lsquo;प्रतिष्ठद्युगमध्ये स युगसन्नहनेषु च&rsquo; (भा॰द्रोण॰९७.२६)। <strong>युगसन्नहनेषु=युगबन्धेषु।</strong></li>
<li>&lsquo;तत्कार्मुकं सन्नहनोपपन्नम् (भा॰अादि॰१८७.१८)। <strong>अत्यन्तं काठिन्येनोपपन्नं युक्तमित्याह।</strong></li>
<li>&lsquo;अथ सन्नहनं विस्रंसयति&rsquo; (श॰ब्रा॰१.३.३.६)। <strong>बर्हिष्पूलीमुद्ग्रथ्नाति (उत्कचते) इत्याह।</strong></li>
<li>&lsquo;निण्यः सन्नद्धो मनसा चरामि&rsquo; (ऋ॰१.१६४.३७)।</li>
<li>&lsquo;आस्तां बालस्य सन्नद्धे धात्र्यौ तस्य वृद्धये&rsquo; (राज॰१.७७)। <strong>सन्नद्धे=उद्युक्ते=कार्यपरायणे=कर्तव्योन्मुख्यौ।</strong></li>
<li>&lsquo;सर्वं पर्वतसन्नद्धं सौवर्णमभवद्वनम्&rsquo; (रा॰१.३८.१)। <strong>पर्वतसन्नद्धम्=पर्वतसम्बद्धम्=गिरिपरिक्षिप्तम्।</strong></li>
<li>&lsquo;कुसुममिव लोभनीयं यौवनमङ्गेषु सन्नद्धम्&rsquo; (शा॰१.२१)। <strong>सन्नद्धम्=व्याप्तम्=अनुविद्धम्।</strong></li>
<li>&lsquo;सन्नह्य काञ्चनं वर्म&rsquo; (भा॰आश्व॰७९.१४)। <strong>सन्नह्य=सम्बध्य। सन्नाह्यो रथः=युद्धार्थं सज्जीकृतः।</strong></li>
</ul>
<h3 id="न-6">नी</h3>
<ul>
<li>नी (णीञ्-प्रापणे)।</li>
<li>&lsquo;सं चेन्नयाथो अश्विना&rsquo; (अथर्व॰२.३०.२)। <strong>मत्समीपं प्रापयतमित्याह।</strong></li>
<li>&lsquo;यथा ऋणं सन्नयामसि&rsquo; (ऋ॰८.४७.१७)। <strong>सम्प्रदानेन गमयाम इत्यर्थः।</strong></li>
<li>&lsquo;यस्मिन्नृणं सन्नयति&rsquo; (मनु॰९.१०७)। <strong>यस्मिञ्जाते सति ऋणं शोधयतीत्याह। सङ्क्रमयतीति वा।</strong></li>
<li>&lsquo;यदीदहं युधये सन्नयान्यदेवयून्&rsquo; (ऋ॰१०.२७.२)। <strong>सन्नयानि=सङ्गृह्णानि=समेतान् करोमि।</strong></li>
<li>&lsquo;यः सङ्ग्रामान्नयति स युधे वशी&rsquo; (अथर्व॰४.२४.७)।</li>
<li>&lsquo;सम्पूषन्विदुषा नय&rsquo; (ऋ॰६.५४.१)। <strong>सन्नय=सङ्गमय।</strong></li>
<li>&lsquo;इति दक्षः कविर्यज्ञं भद्ररुद्रावमर्शितम्। &hellip;..सन्निन्ये&rsquo; (भा॰पु॰४.७.४८)।</li>
<li>&lsquo;युवं मित्रेमं जनं यतथः स च नयथः&rsquo; (ऋ॰५.६५.६)। <strong>सन्नयथः=सत्पथेन नयथः।</strong></li>
</ul>
<p>&lsquo;संयन्नॄन्न रोदसी निनेथ&rsquo; (ऋ॰७.२८.३)। <strong>उक्तोऽर्थः।</strong></p>
<ul>
<li>&lsquo;भद्रान्नः श्रेयः समनैष्ट देवाः&rsquo; (तै॰सं॰५.७.२.४)। <strong>श्रेयः समनैष्ट=कल्याणं प्रापयत।</strong></li>
<li>&lsquo;समिन्द्र णो मनसा नेषि सं गोभिः सं सूरिभिर्हरिवः सं स्वस्ति&rsquo; (ऋ॰५.४२.४)। <strong>सन्नेषि=संयुङ्ग्धि।</strong></li>
<li>&lsquo;तदु समेव नयेत&rsquo; (श॰ब्रा॰१.६.४.११)। <strong>स सान्नाय्यं हविर्दद्यादित्याह।</strong></li>
<li>समितां मर्दयेदाज्यैर्जलेनापि च सन्नयेत्। <strong>मिश्रयेदित्यर्थः।</strong></li>
<li>&lsquo;नासोमयाजी सन्नयेत्&rsquo; (आप॰श्रौ॰१.४.१४.८)। <strong>सान्नाय्येष्टिं कुर्यादित्याह।</strong></li>
<li>&lsquo;अवदानैः सह यूपेण सन्नयेत्&rsquo; (गो॰गृ॰३.१.७)। <strong>सन्नयेत्=एकीकुर्यात् सम्मिश्रयेत्।</strong></li>
<li>&lsquo;इमौ वै लोकौ सहास्तां तौ व्यैतां नावपन्न समतपत्। ते पञ्चजना न समजानत। तौ देवा समनयन्&rsquo; (ऐ॰ब्रा॰४.२१)। <strong>समनयन्=समानयन्=समयोजयन्।</strong></li>
<li>&lsquo;यावद्ग्रासं सन्नयन्&rsquo; (आप॰ध॰२.८.१९.५)। <strong>संवर्तयन्=पिण्डीकुर्वन्नित्याह।</strong></li>
<li>&lsquo;परे भगवति ब्रह्मणि अात्मानं सन्नयञ्जहौ&rsquo; (भा॰पु॰६.१०.११)। <strong>सन्नयन्=लयं गमयन्।</strong></li>
<li>&lsquo;सन्नीतात्तृतीयमात्रमवदाय&rsquo; (गौ॰गृ॰४.१.९)। <strong>सन्नीतात्=सम्मिश्रितात्।</strong></li>
<li>&lsquo;मन्थं सन्नीय जुहोति&rsquo; (श॰ब्रा॰१४.९.३.१)। <strong>सन्नीय=सम्मिश्र्य।</strong></li>
<li>&lsquo;सार्ववर्णिकमन्नाद्यं सन्नीयाप्लाव्य वारिणा&rsquo; (मनु॰३.२४४)। <strong>सर्वप्रकारकं भोज्यमन्नं व्यञ्जनादिभिरेकीकृत्येत्याह।</strong></li>
<li>&lsquo;अथ दधि मधु घृतं सन्नीयानन्तर्हितेन जातरूपेण प्राशयति&rsquo; (बृ॰उ॰६.४.२५)। <strong>सन्नीय=समिश्र्य।</strong></li>
<li>&lsquo;लोहितद्रप्सेन सन्नीय&rsquo; (कौ॰सू॰३६)। <strong>उक्तोऽर्थः।</strong></li>
<li>&lsquo;कंसे पृषदाज्यं सन्नीय&rsquo; (बृ॰उ॰६.४.२४)।</li>
<li>&lsquo;पश्चादवस्थायि बलं समवायश्च सन्नयौ&rsquo; (अमरः)। <strong>सन्नयो मेल इति स्वामी।</strong></li>
<li>&lsquo;अस्मिन् राजसमवाये देवानामिव सन्नये&rsquo; (भा॰आदि॰१८९.६)। <strong>सन्नयः=समवायः=समाजः।</strong></li>
<li>&lsquo;तेषां समुपविष्टानां देवानामिव सन्नये&rsquo; (भा॰आदि॰२२०.१५)।</li>
</ul>
<h3 id="न-7">नु</h3>
<ul>
<li>नु (णु-स्तुतौ)।</li>
<li>&lsquo;समङ्गिरसो नवन्त गोभिः&rsquo; (ऋ॰४.३.११)। <strong>वाश्यमानाभिर्गोभिः सममाक्रोशन् इत्याह।</strong></li>
<li>&lsquo;सोमे अर्कास्त्रिष्टुभः सन्नवन्ते&rsquo; (ऋ॰९.९७.३५)। <strong>सन्नवन्ते=सङ्गच्छन्ते।</strong></li>
</ul>
<h3 id="नद-7">नुद्</h3>
<ul>
<li>नुद् (णुद=प्रेरणे)।</li>
<li>&lsquo;अमूं च मां च सन्नुद&rsquo; (अथर्व॰६.१३९.३)। <strong>बलात्सङ्गमय।</strong></li>
<li>&lsquo;इहेमाविन्द्र सन्नुद चक्रवाकेव दम्पती&rsquo; (अथर्व॰१४.२.६४)। <strong>उक्तोऽर्थः</strong> ।</li>
<li>&lsquo;अहं सन्नोदयाम्येनं यः कार्यं साधयिष्यति&rsquo;। <strong>इतोऽभिवर्तयामीत्याह।</strong></li>
<li>हयोत्तमान्&hellip; सन्नोदयामास&rsquo; (भा॰वन॰७२.४२)। <strong>सन्नोदयामास=सञ्चोदयामास।</strong></li>
</ul>
<h3 id="नत-1">नृत्</h3>
<ul>
<li>नृत् (नृती-गात्रविक्षेपे)।</li>
<li>&lsquo;यदीमे केशिनो जना गृहे ते समनर्तिषुः&rsquo; (अथर्व॰१४.२.५९)। <strong>समं नृत्यमकार्षुरित्यर्थः।</strong></li>
</ul>
<h3 id="पठ-1">पठ्</h3>
<ul>
<li>पठ् (पठ-व्यक्तायां वाचि)।</li>
<li>&lsquo;वेदाङ्गानि च सर्वाणि कृष्णपक्षेषु सम्पठेत्&rsquo; (मनु॰४.९८)। <strong>सम्पठेत्=पठेत्। नार्थः समा।</strong></li>
</ul>
<h3 id="पत-3">पत्</h3>
<ul>
<li>पत् (पत्लृ-गतौ)।</li>
<li>&lsquo;तान् सम्पातैः समपतत्&rsquo; (ऐ॰ब्रा॰४.३०)। <strong>समपतत्=प्राप्नोत्।</strong>  <strong>प्राप्त्यर्थः सम्पतिरिति षड्गुरु॰।</strong></li>
<li>&lsquo;समश्वपर्णाः पतन्तु नो नराः&rsquo; (अथर्व॰६.१२६.३)। <strong>अश्वपर्णाः=अश्वपतनाः=अश्वारूढाः। सम्पतन्तु=रिपून् आपतन्तु। आस्कन्दन्तु। इतस्ततो गच्छन्त्विति तु सायणः।</strong></li>
<li>&lsquo;एते यज्ञोपनिमन्त्रिताः पुत्रदारैः सह दिगन्तरेभ्यो महर्षयः सम्पतन्ति&rsquo; (महावीर॰१)। <strong>सम्पतन्ति=समापतन्ति=समागच्छन्ति=समवयन्ति।</strong></li>
<li>&lsquo;यत्र बाणाः सम्पतन्ति कुमारा विशिखा इव&rsquo; (ऋ॰६.७५.१७)। <strong>सम्पतन्ति=सञ्चरन्ति।</strong></li>
</ul>
<p><strong>-</strong> &lsquo;यानानि मार्गेषु न सम्पतन्ति&rsquo; (रा॰)। <strong>उक्तोऽर्थः।</strong></p>
<ul>
<li>&lsquo;विजयस्य ह्यनित्यत्वाद् रभसेन न सम्पतेत्&rsquo; (का॰नी॰सा॰१०.३४)। <strong>न सम्पतेत्=नास्कन्देत्, न विगृह्णीयात्।</strong></li>
<li>&lsquo;शितिपदी सम्पतत्वमित्राणाममूः सिचः&rsquo; (अथर्व॰११.१०.२०)।</li>
<li>&lsquo;दीप्यमानाश्च सम्पेतुर्दिवि सप्त महाग्रहाः&rsquo; (भा॰भीष्म॰१७.२)। <strong>सम्पेतुः=सञ्जग्मिरे।</strong></li>
<li>&lsquo;पक्षान् सन्तत्य सम्पतेत्&rsquo; (भा॰सनत्सु॰)। <strong>सम्पतेत्=उत्पतेत्।</strong></li>
<li>&lsquo;गृष्टीनां क्षीरमभिनवं पय आज्येन संसिञ्चामि गवां क्षीरमाज्येन सम्पातयामि&rsquo; (अथर्व॰२.२६.४ इत्यत्र सायणः)। <strong>व्यक्तं सम्मिश्रणेऽर्थे भाष्यकारस्य प्रयोगः सम्पातेः।</strong></li>
<li>&lsquo;तरुणैश्चारुवेषैश्च नरैरुन्नतगामिभिः। सम्पतद्भिर्योध्यायां न विभान्ति महापथाः&rsquo; (रा॰२.११४.१३)॥ <strong>सम्पतद्भिः=सञ्चरद्भिः, गमागमौ कुर्वद्भिः।</strong></li>
<li>&lsquo;इतो द्रक्ष्यामि वैदेहीम्&hellip;.. इतश्चेतश्च दुःखितां सञ्चरन्तीं यदृच्छया&rsquo; (रा॰५.१५.५०)। <strong>उक्तोऽर्थः।</strong></li>
<li>&lsquo;विकारैर्बहुभिः प्राप्तः सम्पतद्भिर्महाबलैः&rsquo; (हरि॰३.१९.१०)।</li>
<li>&lsquo;सम्पतद्भिः स्थितश्चापि नानारत्नविभासितैः&rsquo; (विमानैः) (भा॰वि॰५६.१७)।</li>
<li>&lsquo;एषा मया सम्पतता वारुणी भरतर्षभ। दृष्टपूर्वा सभा रम्या&rsquo; (भा॰सभा॰९.३०)। <strong>सम्पतता=समागच्छता।</strong></li>
<li>&lsquo;दृष्टपूर्वः स बहुशो राजन् सम्पतता मया&rsquo; (भा॰आश्रम॰२०.९)। <strong>सम्पतता=भ्राम्यता=पर्यटता।</strong></li>
<li>&lsquo;निर्वार्यः कार्यकर्ता यः सम्पतन् सत्त्वसम्पदा&rsquo; (अमरः)। <strong>सङ्गच्छमानः, संयुक्त इत्यर्थः। तथा च सम्पन्न इति पाठान्तरम्।</strong></li>
<li>आ&rsquo;सीत् सुभीमः सम्पातो वज्रपर्वतयोरिव&rsquo; (भा॰वि॰१३.२५)। <strong>सम्पातः=सङ्घर्षः=सङ्घट्टः।</strong></li>
</ul>
<p>&lsquo;भवति! उरभ्रसम्पातं पश्यामः&rsquo; (माल॰)। <strong>उक्तोऽर्थः।</strong></p>
<ul>
<li>&lsquo;सम्पातेष्वभिघातेषु निपातेष्वसिचर्मणोः। न तयोरन्तरं कश्चिद् ददर्श नरसिंहयोः&rsquo; (भा॰द्रोण॰१४.६९)।</li>
<li>&lsquo;सम्पातः सम्भेदो नद्योः&rsquo; (व॰बृ॰सं॰)।</li>
<li>&lsquo;खड्गप्रहरणे युक्ताः सम्पाते चासिचर्मणोः&rsquo; (भा॰द्रोण॰११२.२२)। <strong>सम्पातो विहरणम्।</strong></li>
<li>&lsquo;निर्मलानामजिह्मानां नाराचानां विशाम्पते। निर्मुक्ताशीविषाभानां सम्पातोऽभूत् सुदारुणः&rsquo; (भा॰द्रोण॰९८.२१-२२)। <strong>सम्पातः सङ्घर्षः, सन्ताडनम्।</strong></li>
<li>&lsquo;स दारकस्य कारणाद्दूतसम्पातं करोति&rsquo; (स्वप्न॰१)। <strong>दूतसम्पातं दूतसम्प्रेषणं करोति।</strong></li>
<li>&lsquo;उत्पपाताथ वेगेन मनःसम्पातविक्रमः&rsquo; (रा॰५.१.१८९)। <strong>सम्पातो मनोगतिः।</strong></li>
<li>&lsquo;धारासम्पात आसारः&rsquo; (अमरः)। <strong>धाराणां सम्भूय पतनं धारासम्पातः।</strong></li>
<li>&lsquo;निःसम्पातः कृतः पन्थास्तेन&rsquo; (हरि॰२.२४.१४)। <strong>निःसम्पातः=निर्जनसञ्चारः।</strong></li>
<li>&lsquo;सम्पातानवनयन् मूर्धनि वध्वाः&rsquo; (खा॰गृ॰१.४.३)। <strong>आहुत्यनन्तरं स्रुवलग्नान् आज्यबिन्दून्।</strong></li>
<li>&lsquo;आहुतेराहुतेश्च सम्पातमुदपात्रेऽवनयेत्&rsquo; (गो॰गृ॰२.५.५)। <strong>सम्पात आहुतिशेषः।</strong></li>
<li>&lsquo;इत्यृषभं सम्पातवन्तमतिसृजति&rsquo; (कौ॰सू॰२४.१९)।</li>
<li>&lsquo;तस्मिन्यावत् सम्पातमुषित्वा अथैतमेवाध्वानं पुनर्निवर्तन्ते यथेतम्&rsquo; (छां॰उ॰५.१०.५)। <strong>सम्पतन्त्यनेनामुं लोकं फलभोगायेति सम्पातः कर्म।</strong></li>
<li>&lsquo;महिषशतसम्पातसदृशोऽहो बलवानन्धकारः&rsquo; (बाल॰१)। <strong>महिषशतसम्पातः=महिषशतसङ्घातः।</strong></li>
<li>&lsquo;सन्नमुसले व्यङ्गारे निवृत्तशरावसम्पाते भिक्षेत&rsquo; (बौ॰ध॰२.६.११.२४)। <strong>सम्पातः सम्मार्जनम् इति गोविन्द॰।</strong></li>
<li>&lsquo;भक्तं सुरां प्रपां सम्पातवत्करोति&rsquo; (कौ॰सू॰१२.९)। <strong>सन्निहितं करोति।</strong></li>
<li>&lsquo;आदिशब्दः सम्पातायातः&rsquo; (२.१२ सां॰सू॰भा॰)। <strong>प्रयोजनमन्तराऽनुवृत्त आहृतो वा।</strong></li>
<li>&lsquo;तथाऽनेन सूक्तेन दधिमधुनी सम्पात्याभिमन्त्र्य वर्चस्कामं ब्राह्मणमाशयेत्&rsquo; इति अथर्व॰३.१६ इत्यत्रोपक्रमे सायणः।</li>
<li>सम्पात्य (ऋजीषेण) प्रोक्ष्य। असम्पातं करिष्यन्ति पतन्तः कङ्कवाससः (इषवः) (रा॰५.२१.२६)। <strong>सम्पातोऽनवकाशः।</strong></li>
</ul>
<h3 id="पद-3">पद्</h3>
<ul>
<li>पद् (पद-गतौ)।</li>
<li>&lsquo;अथान्यं रथमास्थाय हार्दिक्यः समपद्यत&rsquo; (भा॰शाल्य॰२१.३७)। <strong>समपद्यत=सज्जोऽभवत्।</strong></li>
<li>&lsquo;यदा नेच्छति न द्वेष्टि ब्रह्म सम्पद्यते तदा&rsquo; (हरि॰१.३०.४१)। <strong>ब्रह्म सम्पद्यते=ब्रह्मत्वमाप्नोति।</strong></li>
<li>&lsquo;श्रमव्यायामकुशलाः समपद्यन्त यौवनम्&rsquo; (भा॰आदि॰१०९.१८)। <strong>समपद्यन्त=आपद्यन्त=आप्नुवन्। इह समा नार्थः।</strong></li>
<li>&lsquo;सर्वस्य जगतो धात्री शर्वरी समपद्यत&rsquo; (भा॰सौप्तिक॰१.२४)। <strong>समपद्यत=प्राप्ता=अवतीर्णा।</strong></li>
<li>&lsquo;ब्रह्मशापाभिभूता सा मानुषं समपद्यत&rsquo; (हरि॰१.२६.१३)। <strong>समपद्यत=समगच्छत्। सम्पदिरिह सकर्मकः।</strong></li>
<li>&lsquo;तिस्रः सतीरुपसदो द्विर्द्विरेकैकामुपायंस्ताः षट् समपद्यन्त&rsquo; (ऐ॰ब्रा॰१.२३)। <strong>सङ्ख्यया षडभवन्नित्यर्थः।</strong></li>
<li>&lsquo;तद्धास्यशतं गावः सहस्रं सम्पेदुः (पञ्चविश॰२५.१०.१८)। <strong>सन्तानवृद्ध्या सहस्रसङ्ख्याका अभूवन्नित्याह। इत्यादिषु सम्पदिः परिणामार्थकः।</strong></li>
<li>&lsquo;अस्माभिश्च परित्यक्तं पुरं सम्पद्यतां वनम्&rsquo; (रा॰२.३३.२२)। <strong>वनरूपेण परिणमतामित्यर्थः।</strong></li>
<li>&lsquo;तीक्ष्णांशुः शिशिरांशुत्वं भयात्सम्पद्यते रविः&rsquo; (रा॰३.५४.१२)। <strong>उक्तोऽर्थः।</strong></li>
<li>&lsquo;सम्पत्स्यन्ते नभसि भवतो राजहंसाः सहायाः&rsquo; (मेघ॰)।</li>
<li>&lsquo;सम्पेदे श्रमसलिलोद्गमो विभूषणम्&rsquo; (कि॰७.५)। <strong>विभूषणतामापेत्यर्थः।</strong></li>
<li>&lsquo;त्र्याहताः पञ्च पञ्चदश सम्पद्यन्ते&rsquo; (=भवन्ति)। <strong>त्र्याहताः त्रिभिरभ्यस्ताः।</strong></li>
<li>&lsquo;सम्पद्यते स डकारो ळकारः&rsquo; (ऋक्प्राति॰१.११)।</li>
<li>&lsquo;स सर्वदमनो नाम कुमारः समपद्यत&rsquo; (भा॰आदि॰७४.८)। <strong>समपद्यत=अभवत्।</strong></li>
<li>&lsquo;अष्टौ रथसहस्राणि नागानामयुतं तथा। अर्बुदं पत्तिसङ्घानां तद्बलं समपद्यत&rsquo; (भा॰)॥ <strong>तद्बलं सम्पन्नं सम्पूर्णं सकलमकुर्वन् इत्यर्थः। एतत्प्रमाणं तद्बलमभूदित्याशयः।</strong></li>
<li>&lsquo;साधोः शिक्षा गुणाय सम्पद्यते नासाधोः&rsquo; (पञ्चत॰)। <strong>सम्पद्यते=कल्पते=अलम्भवति।</strong></li>
<li>&lsquo;पुरूरवास्ततो विद्वानिलायां समपद्यत&rsquo; (भा॰आदि॰)। <strong>अजायतेत्यर्थः।</strong></li>
<li>&lsquo;धूम्राश्वतनयश्चापि सृञ्जयः समपद्यत&rsquo; (रा॰१.४७.१४)। <strong>उक्तोऽर्थः।</strong></li>
<li>&lsquo;स हि स्वर्भानुदौहित्रः प्रभायां समपद्यत&rsquo; (हरि॰१.१८.९) |</li>
<li>&lsquo;ऋषेर्धर्मात्मनस्तस्य कारुण्यं समपद्यत&rsquo; (रा॰१.२.१३)।</li>
<li>&lsquo;सुबीजं चैव सुक्षेत्रे जातं सम्पद्यते यथा&rsquo; (मनु॰१०.६९)। <strong>सम्पद्यते=समृध्यति, समृद्धं भवति।</strong></li>
<li>&lsquo;तन्मे सर्वं सम्पद्यताम्&rsquo; (अथर्व॰१०.९.२७)। <strong>सम्पद्यताम्=घटताम्, पूर्यताम्, सिध्यतु।</strong></li>
<li>&lsquo;मा तत्सम्पादि यदसौ जुहोति&rsquo; (अथर्व॰७.७३.२)। <strong>उक्तोऽर्थः।</strong></li>
<li>&lsquo;यत्कामयेत तदश्नीयाद् यद्वा सम्पद्येत&rsquo; (श॰ब्रा॰३.१.२.१)। <strong>सम्पद्येत=लभ्येत।</strong></li>
<li>&lsquo;प्रियः कामो न ते सम्पत्स्यते क्वचित्&rsquo; (भा॰आदि॰८४.२०)। <strong>सम्पत्स्यते=समर्धिष्यति। सेत्स्यति।</strong></li>
<li>&lsquo;सम्पत्स्यते कः कामोऽयं कालः कश्चित् प्रतीक्ष्यताम्&rsquo; (कु॰२.५४)।</li>
<li>&lsquo;प्रयत्नस्तेन कर्तव्यो नैष सम्पत्स्यते तव&rsquo; (भा॰उ॰११९.३)। <strong>न सम्पत्स्यते=न फलवान् भविष्यति।</strong></li>
<li>&lsquo;पुष्पस्य प्रयतो वाङ् मनसि सम्पद्यते मनः प्राणे प्राणस्तेजसि तेजः परस्यां देवतायाम्&rsquo; (छां॰उ॰६८.६)। <strong>समपद्यते=समाविशति।</strong></li>
<li>&lsquo;एवमेव खलु सोम्येमाः सर्वाः प्रजाः सति सम्पद्य न विदुः सति सम्पद्यामहा इति&rsquo; (छां॰उ॰४.२)।</li>
<li>&lsquo;सम्पद्यमानमाज्ञाय भीष्मं ब्रह्मणि निष्कले&rsquo; (भा॰पु॰१.९.४४)। <strong>उक्तोऽर्थः।</strong></li>
<li>&lsquo;उभे हि तेजसी सम्पद्येते&rsquo; (तै॰प्रा॰२.१.२.९)। <strong>सम्पद्येते=एकीभवतः।</strong></li>
<li>&lsquo;अथ यदि द्विमात्रेण मनसि सम्पद्यते&rsquo; (प्रश्न॰उ०५.४)। <strong>सम्पद्यते=अभिसंविशति=लीयते।</strong></li>
<li>&lsquo;दण्ड्यः पुरुषः। &hellip;दण्डेन सम्पद्यते&rsquo; (नि॰.२.२.११)। <strong>सम्पद्यते संयुज्यते।</strong></li>
<li>&lsquo;अशोक यदि सद्य एव कुसुमैर्न सम्पत्स्यसे मुधा वहसि दोहदं ललितकामिसाधारणम्&rsquo; (माल॰३.१७)। <strong>सम्पत्स्यसे=सङ्गंस्यसे=सङ्गतो भविष्यसि।</strong></li>
<li>&lsquo;यदि सम्पत्स्यसे पुत्रैः सहामात्यैर्नराधिप&rsquo; (भा॰उ॰९५.२७)। <strong>उक्तोऽर्थः।</strong></li>
<li>&lsquo;वाणी सम्पद्यतामेषा कर्मणा मा चिरं कृथाः&rsquo; (भा॰शल्य॰५६.४१)। <strong>सम्पद्यताम्=युज्यताम्।</strong></li>
<li>&lsquo;गगनालिङ्गिभिर्भीमा (नदी) तरङ्गैः समपद्यत&rsquo; (राज॰८.३०८५)। <strong>समपद्यत=समयुज्यत।</strong></li>
<li>&lsquo;मयूरचन्द्रकाङ्केव वितस्ता समपद्दत&rsquo; (राज॰१.२६०)। <strong>समपद्यत=अशोभत।</strong></li>
<li>&lsquo;वेषेण सम्पद्यते शोभत इति वेष्यो नटः&rsquo; (पा॰५.१.९९ सूत्रवृत्तौ)।</li>
<li>&lsquo;सम्पदयन्तौ सह लोकमेवम् (अथर्व॰१२.३.३९)। <strong>आसादयन्तौ।</strong></li>
</ul>
<p>&lsquo;पन्नगाशनमाकाशे पतन्तं पक्षिसेविते। अभिभूय जवेनाशु लङ्कां सम्पादये ध्रुवम्&rsquo; (रा॰५.३.४०)। <strong>उक्तोऽर्थः।</strong></p>
<ul>
<li>&lsquo;उत्पिञ्जभीतया राज्ञ्या त्यक्त्वा परिभवत्रषाम्। ते यत्नात् समपद्यन्त&rsquo; (=समाधीयन्त) (राज॰६.२८)॥</li>
<li>&lsquo;वाचा देवेभ्यो हव्यं सम्पादयति&rsquo; (ऐ॰ब्रा॰२.५)।</li>
<li>&lsquo;पिप्पलीलवणाभ्यां च मत्स्यान् सम्पादयिष्यथ&rsquo; (रा॰३.७६.२४)। <strong>सम्पादमिष्यथ=संस्करिष्यथ, अभ्यवहाराय सज्जयिष्यथ।</strong></li>
<li>&lsquo;दश ता आहुतीः सम्पादयेत्&rsquo; (श॰ब्रा॰११.१.२.२)। <strong>पूरयेदित्याह।</strong></li>
<li>&lsquo;देवा वै सोमस्य राज्ञोऽग्रपेये न समपादयन्&rsquo; (ऐ॰ब्रा॰२.२५)। <strong>न समपादयन्= एकमतयो नाभूवन्।</strong></li>
<li>&lsquo;सर्वं पण्यमर्वाक् पणन्ते परः सम्पादयन्ति&rsquo; (श॰ब्रा॰३.३.३.४)। <strong>पूर्वं क्रयमूल्ये परिभाषन्ते पश्चात्तत्र संवादमुपयन्ति।</strong></li>
<li>&lsquo;ममैवायं पुत्रोऽस्त्विति तान् ह न सम्पेदे। ते (ऋविजः) सम्पादयामासुः&rsquo; (व॰धर्म॰१७.३५)।</li>
<li>&lsquo;ते ह सम्पादयाञ्चक्रुः। उद्दालको वै भगवन्तोऽयमारणिः सम्प्रतीममात्मानं वैश्वानरमध्येति&rsquo; (छां॰उ॰५.११.२)। &lsquo;ते होचुः। हन्तेदं जुहवामहा इति कस्मै न इदं प्रथमाय होष्यन्तीति मह्यमिति हैवाग्निरुवाच मह्यमिति योऽयं पवते। ते न सम्पादयाञ्चक्रुस्तेऽसम्पाद्योचुः प्रजापतिमेव पितरं प्रत्ययाम&rsquo; (श॰ब्रा॰२.२.४.१६)। <strong>न सम्पादयाञ्चक्रुः=निश्चयमधिगन्तुं न शेकुः।</strong></li>
<li>&lsquo;कस्य न भविष्यतीति ते मम ममेत्येव न सम्पादयाञ्चक्रुः। ते हासम्पाद्योचुराजिमेवास्मिन्नजामहै&rsquo; (श॰ब्रा॰५.१.१.३)।</li>
<li>&lsquo;ते सम्पादयन्तोऽब्रुवन्&rsquo; (ऐ॰ब्रा॰२.१५)। <strong>सम्पादयन्तः सम्प्रतिपत्तिमन्त इति भट्टभास्करः।</strong></li>
<li>&lsquo;भीमं सम्पादयामास रथेन रथसारथिः&rsquo; (भा॰भीष्म॰५४.७१)। <strong>रथेन सम्पन्नमकरोत् रथवन्तमकरोदित्यर्थः।</strong></li>
<li>&lsquo;एवं सम्पादयन्तस्ते तदाऽन्योन्यं महारथाः&rsquo; (भा॰वि॰१३.१२)। <strong>सम्पत्तिभिर्विभवैर्योजयन्त इत्याह।</strong></li>
<li>&lsquo;तं रथेन नरश्रेष्ठं सम्पादय महारथम्&rsquo; (भा॰द्रोण॰१३४.१७)। <strong>सम्पादय=संयोजय।</strong></li>
<li>&lsquo;स्नातैः (वाजिभिः) सम्पादयामासुः सम्पन्नैः सर्वसम्पदा&rsquo; (भा॰उ॰८३.१९)। <strong>सम्पादयामासुः=सज्जीकृतवन्तः।</strong></li>
<li>&lsquo;रश्मिनैवाश्वं सम्पादयति&rsquo; (श॰ब्रा॰१३.२.७.९)। <strong>सम्पादयति=शोभयति।</strong></li>
<li>&lsquo;श्वः सम्पादयिता क्रीडा या वः सा कथ्यतामिति&rsquo; (वृ॰श्लो॰सं॰८.२९)। <strong>कामं वः सम्पादयिता=इष्टं वः साधयिष्यति।</strong></li>
<li>&lsquo;विज्ञानेनात्मानं सम्पादयेत्। सम्पादितात्मा जितात्मा भवति&rsquo; (चाणक्य॰१.८,९)। <strong>सम्पादयेत्=समग्रं कुर्यात्।</strong></li>
<li>&lsquo;मत्या परीक्ष्य मेधावी बुद्ध्या सम्पाद्य चासकृत्&rsquo; (भा॰उ॰३९.४२)। <strong>सम्पाद्य=सम्प्रधार्य।</strong></li>
<li>&lsquo;इति स्वसुर्भोजकुलप्रदीपः सम्पाद्य पाणिग्रहणं स राजा&rsquo; (रघु॰७.२९)। <strong>सम्पाद्य निर्वर्त्य।</strong></li>
<li>&lsquo;सता सोम्य तदा सम्पन्नो भवति&rsquo; (छां॰उ॰६.७.१)। <strong>सम्पन्नः=एकत्वं गतो भवति।</strong></li>
<li>&lsquo;स यदि पितृलोककामो भवति सङ्कल्पादेवास्य पितरः समुत्तिष्ठन्ति, तेन पितृलोकेन सम्पन्नो भवति।&rsquo; <strong>सम्पन्नः=सङ्गतः।</strong></li>
<li>&lsquo;सुवर्णशृङ्ग्यः सम्पन्नाः सवत्साः कांस्यदोहनाः&rsquo; (रा॰१.७२.२३)। <strong>सम्पन्नाः=बहुदुग्धाः।</strong></li>
<li>&lsquo;प्राप्तकामा जनपदाः सम्पन्नयवगोरसाः&rsquo; (रा॰३.२२.७)। <strong>सम्पन्ना बहुलाः प्रभूताः।</strong></li>
</ul>
<p><strong>-</strong> &lsquo;एकः सम्पन्नमश्नातु यस्ते हरति पुष्करम्&rsquo; (भा॰अनु॰९४.२१)। <strong>सम्पन्नं स्वादु।</strong></p>
<ul>
<li>&lsquo;सम्पन्नतरमेवान्नं दरिद्रा भुञ्जते सदा। क्षुत् स्वादुतां जनयति&hellip;.&rsquo; (भा॰उ॰३४.५०)॥ <strong>उक्तोऽर्थः।</strong></li>
<li>&lsquo;सम्भाव्यं गोषु सम्पन्नं सम्भाव्यं ब्राह्मणे तपः&rsquo; (रा॰५.८८.९) <strong>सम्पन्नम्=मधुरं पयः।</strong></li>
<li>&lsquo;त्वयि विक्रमसम्पन्नमिदं वचनमीदृशम्&rsquo; (भा॰आदि॰२०२.२३)। <strong>विक्रमसम्पन्नम्=विक्रमसुन्दरम्।</strong></li>
<li>&lsquo;यो मामदत्त्वा पितृदेवताभ्यो भृत्यातिथीनां च सुहृज्जनस्य। सम्पन्नमश्नन् विषमत्ति मोहात्&hellip;&rsquo; (बौ॰ध॰२.३.५.१८)॥ <strong>सम्पन्नम्-मृष्टम्।</strong> &lsquo;सन्तानवर्धनं पुत्रं युक्तं च पितृकर्मणि। देवब्राह्मणसम्पन्नमभिनन्दन्ति पूर्वजाः&rsquo; (शङ्खलिखितौ)। <strong>देवब्राह्मणसम्पन्नः=देवब्राह्मणपूजनपरः।</strong></li>
<li>&lsquo;अपराह्णस्तथा दर्भा वास्तुसम्पादनं तिलाः&rsquo; (मनु॰३.२५५)। <strong>वास्तुसम्पादनं श्राद्धदेशसंशोधनम्।</strong></li>
<li>&lsquo;ध्यानेनोपरमं कृत्वा विद्यासम्पादितं मनः&rsquo; (भा॰शां॰२४६.६)। <strong>विद्यासम्पादितम्=विद्यया संस्कृतम्।</strong></li>
<li>&lsquo;ता द्वादशानुष्टुभः स्युर्गायत्र्यः षोडशैव हि। कथं स्यादेवमिति चेत् सम्पत्तिः श्रूयतामियम्&rsquo; (ऐ॰ब्रा॰२.३७ इत्यत्र षड्गुरुशिष्यवचनम्)॥ <strong>सम्पत्तिर्निरूढिः।</strong></li>
<li>&lsquo;सम्पत्तिरिव वित्तानामध्रुवा स्थितिरायुषः&rsquo; (अवदा॰अविषह्य जा॰२५)। <strong>सम्पत्तिः=प्राप्तिः।</strong></li>
<li>&lsquo;न च शोचत्यसम्पत्तौ (कर्मणः)&rsquo; (मनु॰१२.३६)। <strong>असम्पत्तौ=असिद्धौ।</strong></li>
<li>&lsquo;पदक्रमविभागज्ञो वर्णक्रमविचक्षणः। स्वरमात्राविशेषज्ञो गच्छेदाचार्यसम्पदम्&rsquo; (ऋ॰प्रा॰१.८)। <strong>आचार्यसंसदमिति पाठान्तरम्।</strong></li>
<li>&lsquo;अवसाययितुं क्षमाः सुखं विधेयेषु विशेषसम्पदः&rsquo; (कि॰२.२९)। <strong>विशेषसम्पदः=अवान्तरभेदभूमानः।</strong></li>
<li>&lsquo;तथा ह्येव सम्पत् सम्पद्यते&rsquo; (श॰ब्रा॰३.४.४.२१)। <strong>पूर्णता जायत इत्याह।</strong></li>
</ul>
<h3 id="प-5">पा</h3>
<ul>
<li>पा (पा-पाने)।</li>
<li>&lsquo;सं यज्ञेसु पिबध्वम्&rsquo; (ऋ॰७.३७.२)। <strong>सह पिबतेत्यर्थः।</strong></li>
<li>&lsquo;यस्मिन् वृक्षे सुपलाशे देवैः सम्पिबते यमः&rsquo; (ऋ॰१०.१३५.२)। <strong>उक्तोऽर्थः।</strong></li>
<li>&lsquo;त उभये देवमनुष्याः पितरः सम्पिबन्ति&rsquo; (श॰ब्रा॰३.६.२.२६)।</li>
<li>&lsquo;तव वा इमेऽन्तेवासाः। त्वमेवैभिः सम्पिबस्व&rsquo; (ऐ॰ब्रा॰३.३०)।</li>
<li>&lsquo;यत्पिबामि सम्पिबामि समुद्र इव सम्पिबः&rsquo; (अथर्व॰६.१३५.२)। <strong>शत्रुमेव सङ्गृह्य तदीयं रसं पिबामीत्याह।</strong></li>
</ul>
<h3 id="पष-2">पिष्</h3>
<ul>
<li>पिष् (पिष्लृ-सञ्चूर्णने)।</li>
<li>&lsquo;वज्रेणान उषसः सम्पिपेष&rsquo; (ऋ॰२.१५.६)।</li>
<li>&lsquo;सम्पिष्टदग्धविध्वस्तं तव सैन्यं किरीटिना&rsquo; (भा॰कर्ण॰८०.१९)। <strong>सम्शब्दः पेषणस्य सम्पूर्णतामाह। अपि वा सम्पूर्णताया धात्वर्थेनैवोपसङ्ग्रहादनर्थकः।</strong></li>
</ul>
<h3 id="पड">पीड्</h3>
<ul>
<li>पीड् (पीड-अवगाहने)।</li>
<li>&lsquo;तास्तं पयोधरोत्तानैरुरोभिः समपीडयन्&rsquo; (हरि॰२.२०.२३)। <strong>समपीडयन्=अबाधन्त।</strong></li>
<li>&lsquo;द्वावपि निक्षेपौ सम्पीड्य दापनीयः&rsquo; (मनु॰८.१८४ इत्यत्र कुल्लूकः)। <strong>सम्पीडय=सङ्कलय्य।</strong></li>
<li>&lsquo;सम्पीडिते जन्मभे&rsquo; (व॰बृ॰सं॰९७.११)। <strong>सम्पीडिते=ग्रस्ते=ग्रहगृहीते।</strong></li>
</ul>
<h3 id="पच-1">पृच्</h3>
<ul>
<li>पृच् (पृची=सम्पर्के)।</li>
<li>&lsquo;सम्पृचः स्थ सं मा भद्रेण पृङ्क्त&rsquo; (श॰ब्रा॰१२.७.३.२२)। <strong>सम्पृङ्क्त=योजयत।</strong></li>
<li>&lsquo;द्रुहो रिषः सम्पृचः पाहि सूरीन्&rsquo; (ऋ॰२.३५.६)। <strong>सम्पृचः सम्पर्कात्।</strong></li>
<li>&lsquo;स्यन्दनौ समपृच्येताम्&rsquo; (भट्टि॰)।</li>
<li>&lsquo;वागर्थाविव सम्पृक्तौ&rsquo; (रघु॰१.१)। <strong>सम्पृक्तौ=नित्यसम्बद्धौ।</strong></li>
<li>&lsquo;तेजसा सम्पिपृग्धि मा&rsquo; (तै॰ब्रा॰२.७.७.३)। <strong>संयुक्तं कुर्वित्याह।</strong></li>
</ul>
<h3 id="प-6">पॄ</h3>
<ul>
<li>पॄ (पॄ-पालनपूरणयोः)।</li>
<li>&lsquo;यथाऽसौ लोक एवं बहुभिः पुनः पुनः प्रयद्भिर्न सम्पूर्यते&rsquo; (श॰ब्रा॰१४.९.१.२)।</li>
</ul>
<h3 id="पल-2">प्लु</h3>
<ul>
<li>प्लु (प्लुङ्-गतौ)।</li>
<li>&lsquo;तस्य प्रमादाद्यदि वाप्यसान्नैध्याद्यथा भिन्ना नौरगाधे महत्युदके सम्प्लवेत&rsquo; (गो॰ब्रा॰उत्तर॰२.५)। <strong>सम्प्लवेत=विप्लवेत=विदिशि प्लवेत।</strong></li>
<li>&lsquo;मेघो यत्सम्प्लवते&rsquo; (छां॰उ॰२.४.१)। <strong>इतस्ततश्चलतीत्यर्थः।</strong></li>
<li>&lsquo;महोल्कानां च सम्प्लवे&rsquo; (मनु॰४.१०३)। <strong>इतस्ततः पाते सतीत्याह।</strong></li>
<li>&lsquo;हृतस्वा हृतदाराश्च ये विप्रा देशसम्प्लवे&rsquo; (भा॰अनु॰२३.५४)। <strong>देशसम्प्लवे=राष्ट्रविप्लवे।</strong></li>
<li>&lsquo;करुणप्रेक्षणीयेषु सम्प्लवः सुखदुःखयोः। यथानुभवतः सिद्धस्तथैवौजःप्रसादयोः&rsquo; (काव्यालं॰सूत्रवृ॰३.१.८ उद्धरणम्)॥ <strong>सम्प्लवो मिश्रीभावः।</strong></li>
<li>&lsquo;न मही याति सम्प्लवम्&rsquo; (वि॰पु॰१.४.४६)। <strong>सम्प्लवं न याति=न निमज्जति।</strong></li>
<li>&lsquo;आभूतसम्प्लवं स्थानममृतत्वं हि भाष्यते। त्रैलोक्यस्थितिकालोऽयमपुनर्मार उच्यते&rsquo; (वि॰पु॰२.५.९६)॥ <strong>भूतसम्प्लवः=महाप्रलयः।</strong>  <strong>आभूतसम्प्लवम्=आब्रह्माहपर्यन्तम्।</strong></li>
</ul>
<p>&lsquo;आभूतसम्प्लवात्ते स्वर्गजितः&rsquo; (आप॰ध॰२.२४.५)। <strong>उक्तोऽर्थः।</strong></p>
<ul>
<li>&lsquo;तयोर्धात्र्यौ सुसंवीते कृत्वा ते गर्भसम्प्लवे&rsquo; (भा॰सभा॰१७.३८)। <strong>गर्भसम्प्लवः=गर्भभ्रंशः।</strong></li>
<li>&lsquo;विवृद्धिं निम्नगा याताः प्लवगा सम्प्लवं गताः&rsquo; (हरि॰२.१८)। <strong>सम्प्लवः प्रवाहः।</strong></li>
<li>&lsquo;वारणानां रवो जज्ञे मेघानामिव सम्प्लवे&rsquo; (भा॰द्रोण॰२०.४१)। <strong>सम्प्लवः=समागमः।</strong></li>
<li>&lsquo;स्थापयन्ति ममादेशाद्यावदाभूतसम्प्लवम्&rsquo; (कूर्म॰पूर्वा॰१२.२७२)। <strong>उक्तोऽर्थः।</strong></li>
<li>&lsquo;शारदाभ्रैरिवाकीर्णं गगनं हंससम्प्लवैः&rsquo; (रा॰१.४३.२३)। <strong>हंससम्प्लवैः=कादम्बकदम्बैः।</strong></li>
<li>&lsquo;अपस्मारं पुनः स्मृतिबुद्धिसत्त्वसम्प्लवाद् बीभत्सचेष्टमावस्थिकं तमःप्रवेशमात्रमाचक्षते&rsquo; (चरके निदा॰८.५)। <strong>स्मृतिबुद्धिसत्वानां सम्प्लवात् विकृतिगमनात्।</strong></li>
<li>&lsquo;अकान्तिर्व्याघातः पुनरुक्तमपशब्दः सम्प्लव इति लेखदोषाः&rsquo; (कौ॰अ॰२.१०.२८)। <strong>अवर्गे वर्गकरणं वर्गे चावर्गक्रिया गुणविपर्यासः सम्प्लवः।</strong></li>
<li>&lsquo;सम्पूर्णयोजनशतं क्षिप्तः सागरसम्प्लवे&rsquo; (रा॰१.३०.१८)। <strong>सागरसम्प्लवे=समुद्रमध्ये।</strong></li>
</ul>
<h3 id="बनध-1">बन्ध्</h3>
<ul>
<li>बन्ध् (बन्ध-बन्धने)।</li>
<li>&lsquo;मनोज्ञगन्धं सहकारभङ्गं पुराणशीधुं नवपाटलं च। सम्बध्नता कामिजनेषु दोषाः सर्वे निदाघावधिना प्रमृष्टाः&rsquo; (रघु॰१६.५२)॥ <strong>सम्बध्नता=समं सन्निधापयता।</strong></li>
<li>&lsquo;(तपोवनानि) सम्बद्धवैखानसकन्यकानि&rsquo; (रघु॰१४.२८)। <strong>सम्बद्धाः कृतसख्या वैखानसानां कन्यका येषु तानि।</strong></li>
<li>&lsquo;कर्माण्यकुहकार्थानि येषां वाचश्च सूनृताः। येषामर्थाश्च सम्बद्धा दुर्गाण्यतितरन्ति ते&rsquo; (भा॰शां॰११०.१२)। <strong>सम्बद्धाः=निरन्तराः।</strong></li>
<li>&lsquo;अवादयन्त गन्धर्वा वादित्रं सुमनोहरम्। जगुश्चाप्सरसो राज्ञो यशः सम्बद्धमेव च&rsquo; (भा॰)। <strong>सम्बद्धमिति क्रियाविशेषणम्। अविराममित्यर्थः।</strong></li>
<li>&lsquo;सम्बद्धाविमौ दम्यावुच्येते यावन्योन्यं न जहीतः&rsquo; (पा॰२.१.१ सूत्रभाष्ये)।</li>
</ul>
<h3 id="बध-3">बाध्</h3>
<ul>
<li>बाध् (बाधृ-लोडने, लोडनं प्रतिघातः)।</li>
<li>&lsquo;मा त्वा वृक्षः सं बाधिष्ट&rsquo; (अथर्व॰१८.२.२५)। <strong>मा सम्बाधिष्ट=मा सम्पिपीडत्।</strong></li>
<li>&lsquo;पीतमात्रे तु पानीये न मां सम्बाधने क्षुधा&rsquo; (६.८२.१५५)।</li>
<li>&lsquo;त्रिदण्डतरणसम्बाधम्&rsquo; (भा॰वि॰४५.७)। <strong>सम्बाधम्=सङ्कटम्=दुष्प्रवेशम्।</strong></li>
<li>&lsquo;ससम्बाधेव शिशुता सञ्चुकोच शनैः शनैः&rsquo; (शि॰भा॰२.३८)। <strong>ससम्बाधा=ससङ्कटा।</strong></li>
</ul>
<h3 id="बध-4">बुध्</h3>
<ul>
<li>बुध् (बुधिर्-बोधने, बुध-अवगमने)।</li>
<li>&lsquo;न सम्बुबुधिरे चैनं देवास्तं भुवनेश्वरम्&rsquo; (भा॰द्रोण॰२०२.९४)। <strong>न सम्बुबुधिरे=न प्रत्यभिजज्ञुः=न परिचिक्युः।</strong></li>
<li>&lsquo;लये सम्बोधयेच्चित्तं विक्षिप्तं शमयेत्पुनः&rsquo; (योगभाष्ये)। <strong>सम्बोधयेत्=जागरयेत्।</strong></li>
<li>&lsquo;तस्य वृत्रार्दितस्याथ मोह आसीच्छतक्रतोः। रथन्तरेण तं तत्र वसिष्ठः समबोधयत्&rsquo; (भा॰शां॰२८१.२१)। <strong>प्रबुद्धमकरोदित्याह।</strong></li>
<li>&lsquo;निर्वेदादात्मसम्बोधः&rsquo; (भा॰शां॰२९५.१२)॥ <strong>सम्बोधः=सम्यज्ज्ञानम्।</strong></li>
<li>&lsquo;विरुद्धमलसम्बोधात्&rsquo; (यो॰वा॰६.३२.३२)। <strong>सम्बोधः=प्रकोपः=आरोपः=वृद्धिः।</strong></li>
<li>&lsquo;धृतराष्ट्रात्मजेति &hellip; सम्बोध्य&rsquo; (=आहूय) (भा॰सभा॰५०.३५)।</li>
</ul>
<h3 id="बह-1">बृह्</h3>
<ul>
<li>बृह्, (बृहू-उद्यमने)।</li>
<li>&lsquo;स समबृहत् स न कञ्चनाहिनत्&rsquo; (श॰ब्रा॰१.७.३.४)। <strong>समबृहत्=(शस्त्रम्) उदहरत्=उदयच्छत्=उदगृह्णात्।</strong></li>
</ul>
<h3 id="ब">बू</h3>
<ul>
<li>बू (ब्रूञ्-व्यक्तायां वाचि)।</li>
<li>&lsquo;यद्ध यन्ति मरुतः सं ह ब्रुवतेऽध्वन्ना&rsquo; (ऋ॰१.३७.१३)। <strong>सम्ब्रुवते=सम्भाषन्ते=संलपन्ति।</strong></li>
<li>&lsquo;वृक्षच्छायोपविष्टास्ते दृष्ट्वाऽन्योन्यं समब्रुवन्&rsquo; (रा॰४.५०.४)। <strong>उक्तोऽर्थः।</strong></li>
<li>&lsquo;समन्येषु ब्रवावहै&rsquo; (ऋ॰१.३०.६)। <strong>सम्ब्रवावहै (अहं च शतक्रतुश्च) मतसंवादेन ब्रवावहै।</strong></li>
<li>&lsquo;सं नु वोचावहै पुनर्यतो मे मध्वाभृतम्&rsquo; (ऋ॰१.२५.१७)।</li>
</ul>
<h3 id="भज-2">भज्</h3>
<ul>
<li>भज् (भज-सेवायाम्)।</li>
<li>&lsquo;समभक्त विप्रः सुमतिं नदीनाम्&rsquo; (ऋ॰३.३३.१२)। <strong>समभक्त=अवृत। सुमतौ भागी बभूवेत्यर्थः।</strong></li>
<li>&lsquo;अध्ययनदोषैर्न सम्भक्ष्यामहे&rsquo; (नि॰१.२.५ इत्यत्र दुर्गः)। <strong>संयोक्ष्यामह इत्यर्थः।</strong></li>
<li>&lsquo;यच्च भूतं सम्भजते&rsquo; (भा॰शां॰९१.१३)। <strong>दुर्बलमन्नादिना सेवत इत्यर्थः।</strong></li>
</ul>
<p><strong>-</strong> &lsquo;सत्सव्रता ये तु नराः कृतज्ञा धर्मे रतास्तैः सह सम्भजन्ते&rsquo; (भा॰शां॰२९९.३७)। <strong>(सुखं) विभज्य सेवन्त इत्याह।</strong></p>
<ul>
<li>&lsquo;ऋत्विजो वृणीते&rsquo; (अाश्व॰गृ॰१.२०.१) इत्यस्य व्याख्यायां वृणीते कर्मार्थं परिगृह्णातीति हरदत्तः।</li>
<li>&lsquo;स वै वो वरं वृणा इति&rsquo; (ऐ॰ब्रा॰३.३३)। अत्र वृणै सम्भजामीति षड्गुरु॰।</li>
</ul>
<h3 id="भष-2">भाष्</h3>
<ul>
<li>भाष् (भाष-व्यक्तायां वाचि)।</li>
<li>&lsquo;यथासम्भाषितं च वृत्त्यपक्षमुपग्राहयेत&rsquo; (कौ॰अ॰१३.५.१७६)। <strong>कृतपूर्वसंविदम् इत्याह।</strong></li>
</ul>
<h3 id="भद-3">भिदृ</h3>
<ul>
<li>भिदृ (भिदिर्-विदारणे)।</li>
<li>&lsquo;न हि सा तेन सम्भेदं पत्नी नीता महात्मना&rsquo; (भा॰शां॰२६६.६२)।</li>
<li>&lsquo;स्वादः काव्यार्थसम्भेदादात्मानन्दसमुद्भवः&rsquo; (सा॰द॰तृतीये परि॰)। <strong>सम्भेदः=स्पर्शः।</strong></li>
<li>&lsquo;अनादिकर्मक्लेशवासनाविशयप्रत्युपस्थितविषयजाला चाशुद्धिर्नान्तरेण नृपः सम्भेदमापद्यते&rsquo; (यो॰सू॰२.१ भाष्ये)। <strong>सम्भेदो विनाशः।</strong></li>
<li>&lsquo;य एवं मनुष्यः सम्भिन्नबुद्धिर्भवति स पश्यति नेदं किञ्चिद् धर्मो नाम, नैनं करिष्यामीति&rsquo; (योगभाष्ये)। <strong>सम्भिन्नबुद्धिः पुण्यापुण्ययोः सम्मिश्रितबुद्धिर्नास्तिकः।</strong></li>
<li>&lsquo;यद्वा उर्वरयोरसम्भिन्नं भवति खिलमिति वै तदाचक्षते&rsquo; (कौ॰अ॰३०.८)। <strong>उर्वराभ्यां भूभागाभ्यामसंयुक्तम् (असम्बद्धम्) इत्याह।</strong></li>
<li>&lsquo;तथा सम्भिन्नसर्वाङ्गकूर्मं स्थल इवोद्धृतम्&rsquo; (भा॰वि॰२३.२)। <strong>सम्भिन्नसर्वाङ्गम्=संलीनसकलगात्रम्, प्रतिसंहृतसर्वावयवम्। अन्योन्यसम्भिन्नदृशां सखीनाम्। परस्परं संसृष्टनेत्राणामित्यर्थः।</strong></li>
<li>&lsquo;द्विपाः सम्भिन्नवर्माणो वज्रागनिसमैः शरैः&rsquo; (भा॰कर्ण॰१९.१३)। <strong>सम्भिन्नानि भिन्नानि विदीर्णानि वर्माणि येषां ते। अत्र सम्शब्दोऽर्थान्तरं न करोति।</strong></li>
<li>&lsquo;असम्भिन्नार्यमर्यादः पण्डिताख्यां लभेत सः&rsquo; (भा॰उ॰३३.२९)। <strong>इहापि पूर्ववत्।</strong></li>
<li>&lsquo;असम्भिन्नार्यमर्यादाः साधवः पुरुषोत्तमाः&rsquo; (भा॰आश्रम॰१२.२)।</li>
<li>&lsquo;तीक्ष्णा सम्भिन्नमर्यादा तीक्ष्णाकर्मणि वर्तते&rsquo; (रा॰२.४९.५)।</li>
<li>&lsquo;असम्भिन्दन् मांससंहिताभ्यामङ्गुष्ठेन च पुरोडाशस्यावद्यति&rsquo; (आप॰श्रौ॰२.६.१८.११)।</li>
<li>&lsquo;यथा द्वयोरवदानयोरसङ्गमः स्यात्तथाऽवद्यति&rsquo; (भा॰)। <strong>अवदानदेशावसङ्किरन्निति रुद्रदत्तः।</strong></li>
</ul>
<h3 id="भज-3">भुज्</h3>
<ul>
<li>भुज् (भुज-पालनाभ्यवहारयोः)।</li>
</ul>
<p>&lsquo;सम्भोजनी साऽभिहिता पैशाची दक्षिणा द्विजैः&rsquo; (मनु॰३.१४१)। <strong>सम्भोजनी सह भुज्यते यया, गोष्ठी, बहुभोजनात्मिका।</strong></p>
<h3 id="भ-6">भू</h3>
<ul>
<li>भू (भू-सत्तायाम्)।</li>
<li>&lsquo;सम्भवत्यव्ययाद् व्ययम्&rsquo; (मनु॰१.१९)। <strong>सम्भबति=जायते=उत्पद्यते।</strong></li>
<li>&lsquo;कुमारस्य रेतः सिक्तं न सम्भवति&rsquo; (श॰ब्रा॰११.४.१.७)।</li>
<li>&lsquo;आत्मा हि प्रथमः सम्भवतः सम्भवति&rsquo; (श॰ब्रा॰१०.१२.४)। <strong>आत्मा=शरीरम्। सम्भवतः=उत्पद्यमानस्य। सम्भवति=उत्पद्यते।</strong></li>
<li>&lsquo;चक्षुः पुरुषस्य प्रथमं सम्भवतः सम्भवति&rsquo; (ऐ॰ब्रा॰३.२)।</li>
<li>&lsquo;स सात्त्वत्यामतिरथः सम्बभूव धनञ्जयात्&rsquo; (भा॰आदि॰२२१.८६)। <strong>उक्तोऽर्थः।</strong></li>
<li>&lsquo;तथा स राक्षसश्रेष्ठः शरैः कृत्तः पुनः पुनः। सम्बभूव समवाप च यौवनम्&rsquo; (भा॰भीष्म॰९०.६४-६५)। <strong>सम्बभूव=सञ्जिजीव।</strong></li>
<li>&lsquo;ता अस्य प्रजाः सृष्टाः स्तनावेवाभिपद्य सम्बभूवुः&rsquo; (श॰ब्रा॰२.५.१.३)। <strong>अध्रियन्त, जीवा अवतस्थिरे।</strong></li>
<li>&lsquo;असदेवेदमग्र आसीत्, तत्सदासीत्, तत्समभवत्&rsquo; (छां॰उ॰३.१९.१)। <strong>समभवत्=समवर्धत=व्यक्तिमापद्यत।</strong></li>
<li>&lsquo;न मे हस्तः समभवद् वसु तत् प्रतिगृह्णतः&rsquo; (भा॰सभा॰५०.२४)। <strong>समभवत्=प्राभवत्। तथा बृहन्नासीद्यथा वसु गृह्णीयाद् इत्याह।</strong></li>
<li>&lsquo;न यन्नियन्तुं समभावि भानुना&rsquo; (शिशु॰१.२७)। <strong>न समभावि=न शेके। सम्भवतेर्भावे लुङ्।</strong></li>
<li>&lsquo;पक्वेन सह सम्भवेम&rsquo; (अथर्व॰६.११९.२)। <strong>सम्भवेम=सम्बद्धा भवेम।</strong></li>
<li>&lsquo;सं ते मज्जा मज्ज्ञा भवतु&rsquo; (अथर्व॰४.१२.३)। <strong>सम्भवतु=संसृज्यताम्।</strong></li>
<li>&lsquo;सम्भूयाम्भोधिमभ्येति महानद्या नगापगा&rsquo; (शिशु॰२.१००)। <strong>सम्भूय=सङ्गत्य।</strong></li>
<li>&lsquo;अधा मृताः पितृषु सम्भवन्तु&rsquo; (अथर्व॰१८.४.४८)। <strong>पितृभिः सङ्गच्छन्तामित्याह।</strong></li>
<li>&lsquo;अथ पुनर्लोष्टं न्यस्यति पृथिव्या सम्भवेति&rsquo; (श॰ब्रा॰३.२.२.२१)। <strong>पृथिव्या संसृज्यस्वेत्याह।</strong></li>
<li>&lsquo;काममा विजनितोः सम्भवाम इति स्त्रीणामिन्द्रदत्तो वरः&rsquo; (तै॰सं॰२.५.१.५)। <strong>सम्भवनं मिथुनीभावः।</strong></li>
<li>&lsquo;ताविह सम्भवाव प्रजामाजनयावहै&rsquo; (अथर्व॰१४.२.७१)। <strong>उक्तोऽर्थः।</strong></li>
</ul>
<p>&lsquo;स विवस्वानादित्य आश्वमेव रूपं कृत्वा तामनुसृत्य सम्बभूव&rsquo; (नि॰१.२.१०.२)।</p>
<ul>
<li>&lsquo;दिवं वा उषसं वा। मिथुन्येनया स्यामिति तां सम्बभूव&rsquo; (श॰ब्रा॰१.७.४.१)। <strong>अत्र सम्भवतेः प्रयोगे द्वितीयाश्रुत्यामवधातव्यम्। अन्यत्र प्रायेण तृतीया श्रूयते</strong> - &lsquo;प्रजावती पत्या सम्भवेह&rsquo; (अथर्व॰१४.२.३२)।</li>
<li>&lsquo;महर्षिः संविदं कृत्वा सम्बभूव तया सह&rsquo; (भा॰आदि॰१७७.४४)।</li>
<li>&lsquo;सम्बभूव तया सार्धं मातुः प्रियचिकीर्षया&rsquo; (भा॰आदि॰१०६.६)।</li>
<li>&lsquo;स तथेति प्रतिज्ञाय तया समभवन्मुनिः&rsquo; (भा॰वन॰९९.२३)।</li>
<li>&lsquo;सम्भवेद् गर्भं धेहीति&rsquo; (द्रा॰गृ॰१.४.१६)। <strong>मिथुनी भवेदित्यर्थः।</strong></li>
<li>&lsquo;अथ कालेन महता स मत्स्यः सुमहानभूत्। अलिञ्जरे यथा चैव नासौ समभवत् किल&rsquo; (भा॰वन॰१८७.१३)॥ <strong>न समभवत्=नामात्।</strong></li>
<li>&lsquo;प्रस्थं सम्भवति स्थाली प्रास्थिकी&rsquo; (पा॰५.१.५२)। <strong>सम्भवतिरिहाधारादाधेयस्यानतिरेके वर्तते।</strong></li>
<li>&lsquo;खार्यां द्रोणः सम्भवति। द्रोण आढकं सम्भवति। सहस्र शतं सम्भवति&rsquo;। <strong>खार्यां द्रोण इत्यादिषु सम्भवतिः समाविशतीत्यनेन समानाभिधेयः।</strong></li>
<li>&lsquo;स (स्तोमः प्रजापतिः) इदं सर्वं युत इदं सर्वं सम्भवति&rsquo; (श॰ब्रा॰४.२.५.६)। <strong>सम्भवति=स्वस्मिन्नन्तर्धत्ते समावेशयति।</strong></li>
<li>&lsquo;सं देवत्रा बभूवथुः&rsquo; (ऋ॰१.८३.९)। <strong>देवेषु मध्ये स्थान प्राप्नुथेत्याह।</strong></li>
<li>&lsquo;वाजस्य नु प्रसवे सम्बभूविमेमा विश्वा भुवनान्यन्तः&rsquo; (अथर्व॰३.२०.८)। <strong>सम्बभूविम=प्राप्ताः।</strong></li>
<li>&lsquo;क्रमात्ते सम्भवन्त्यर्चिरहः शुक्लं तथोत्तरम्&rsquo; (याज्ञ॰३.१९३)। <strong>सम्भवन्ति=प्राप्नुवन्ति।</strong></li>
<li>&lsquo;अस्य द्विषन् भ्रातृव्यो वणिज्यया वा केनचिद्वा सम्भवति&rsquo; (श॰ब्रा॰१.६.४.२०)। <strong>सम्भवति=समृध्यति। भूतिमान् भवतीति यावत्।</strong></li>
<li>&lsquo;वालैः शङ्गेण पादेन सम्भवत्येव गौर्मखम्&rsquo; (भा॰शां॰२६८.२८)। <strong>सम्भवति=सम्भावयति=वर्धयति।</strong></li>
<li>&lsquo;स च तस्मिन्महेष्वासः कृपः समभवत्तदा&rsquo; (भा॰आश्रम॰१.१३)। <strong>समभवत्=समीपेऽभवत्।</strong></li>
<li>&lsquo;त्वरितः काम्यके पार्थान् समभावयदच्युतः&rsquo; (भा॰वन॰५१.१६)। <strong>समभावयत्=समगच्छत्।</strong></li>
<li>&lsquo;वत्स उच्यतां भागुरायणो यथा त्वरितं सम्भावय&rsquo; (मुद्रा॰प्रथमेऽङ्के)। <strong>सङ्गच्छ, आसादयेत्यर्थः।</strong></li>
</ul>
<p>&lsquo;सम्भावयति चान्नेन स विप्रो गुरुरुच्यते&rsquo; (मनु॰२.१४२)। <strong>सम्भावयति=संवर्धयति।</strong></p>
<ul>
<li>&lsquo;भक्तिमान् भृशमर्हाभिर्भार्गवं समभावयत्&rsquo; (शि॰भा॰२९.७६)। <strong>समभावयत्=सदकरोत्।</strong></li>
<li>&lsquo;तदेनं पुनः सम्भावयन्ति पुनराप्याययन्त्युपसदां रूपेण&rsquo; (ऐ॰ब्रा०.३.३२)। सम्भावनं सजीवत्वं वृद्धिराप्यायनं तथेति षड्गुरु॰।</li>
<li>&lsquo;एकाङ्गेनापि सम्भूतः शत्रुर्दुर्गमुपाश्रितः&rsquo; (भा॰शां॰५८.१८)। <strong>सम्भूतः सम्पन्नः। एकाङ्गेनापि हस्त्यश्वरथपादातानामन्यतमेनापि।</strong></li>
<li>&lsquo;गिरिनिर्झरसम्भूता गिरिनिर्दरिवासिनाम्। सिंहानां निनदा दुःखाः&hellip;.. (रा॰२.२८.७)॥ <strong>सम्भूताः=प्रभूताः=वृद्धिं गताः। समिह प्रेण तुल्यार्थम्।</strong></li>
<li>&lsquo;स्वतेजोविषसम्भूतः&rsquo; (रा॰४.३१.३०) सम्भूतः=व्याप्तः।</li>
<li>&lsquo;यथा पञ्चसु भूतेषु सम्भूतत्वं नियच्छति&rsquo; (भा॰आश्व॰१७.२१)। <strong>सम्भूतत्वम्=संहतत्वम्।</strong></li>
<li>&lsquo;स चायमभिनिवेशः स्वरसवाही&hellip; प्रत्यक्षानुमानागमैरसम्भावितः&rsquo; (यो॰सू॰२.९ व्यासभाष्ये)। <strong>असम्भावितः=असम्पादितः।</strong></li>
<li>&lsquo;तया सम्भाविता चास्मि स्निग्धया मातृसौहृदात्&rsquo; (रा॰२.११८.३३)। <strong>सम्भाविता=संवर्धिता।</strong></li>
<li>&lsquo;बुद्धिमोहं समास्थाय त्वरासम्भावितोऽनघ। गच्छ रुद्रसकाशं त्वम्&hellip;&rsquo; (भा॰आदि॰२२३.३५)॥ <strong>त्वरासम्भावितः=त्वरायुक्तः।</strong></li>
<li>&lsquo;सम्भाविता जातबलास्ते दद्युर्यदि नः सुखम्&rsquo; (भा॰शां॰७.१५)। <strong>सम्भाविताः=पोषिताः, संवर्धिताः।</strong></li>
<li>&lsquo;वीराः सम्भावितात्मानो न दैवं पर्युपासते&rsquo; (रा॰२.२३.१६)। <strong>शौर्यादिगुणैर्लोकस्य वन्दितस्वरूपा इत्याह।</strong></li>
<li>&lsquo;सम्भावितस्य चाकीर्तिर्मरणादतिरिच्यते&rsquo; (गीता॰२.३४)। <strong>सम्भावितस्य=महितस्य।</strong></li>
<li>&lsquo;बद्धुं न सम्भावितः केशपाशः&rsquo; (रघ॰७.६)। <strong>सम्भावितः=चिन्तितः।</strong></li>
<li>&lsquo;चिरप्रबोधान्न सम्भावितमस्माभिरद्य धर्मासनमध्यासितुम्&rsquo; (शा॰६)। <strong>धर्मासनाध्यासनस्य मया करिष्यमारणस्य सम्भवो नाभूदित्याह।</strong></li>
<li>&lsquo;असम्भावितातिथिसत्कारं लज्जेऽहमार्यं विज्ञापयितुम्&rsquo; (शा॰)। <strong>असम्भावितोऽकृतोऽतिथिसत्कारो यस्य तम्।</strong></li>
<li>&lsquo;अर्थप्रत्ययो हि वर्णैर्नियतक्रमतया परस्परमसम्भवद्भिरशक्यः कर्तुम्&rsquo; (३.१७ यो॰भा॰वाचस्पतिः)। <strong>असम्भवद्भिः=आयुज्यमानैः।</strong></li>
<li>&lsquo;क्षीरसम्भावनार्थाय कृत्तिकाः समयोजयन्&rsquo; (रा॰१.३७.२३)। <strong>क्षीरसम्भावनार्थाय=क्षीरपानप्रयोजनसिद्धये। सम्भावनं संयोजनं प्रापणम्।</strong></li>
<li>&lsquo;पितरं कर्कटो हन्ति मातरं हन्ति पुत्तिका। हन्ति सर्वं तु कायस्थः कृतघ्नः प्राप्तसम्भबः&rsquo; (राज॰८.८९)। <strong>प्राप्तसम्भवः=अवाप्तभूतिकः।</strong></li>
<li>&lsquo;निःश्वासायाससम्भवः&rsquo; (वियोगाग्निः) (रा॰२.२४.७)। <strong>सम्भवः=वृद्धिः।</strong></li>
<li>&lsquo;ऊर्ध्वं त्रिरात्रात्सम्भव इत्येके&rsquo; (गो॰गृ॰२.५.७,८)। <strong>सम्भवः=मिथुनीभावः, मैथुन्यम्।</strong></li>
<li>&lsquo;स प्रेत्य पशुतां याति सम्भवानेकविंशतिम्&rsquo; (मनु॰५.३५)। <strong>सम्भवान् जन्मानि।</strong></li>
<li>&lsquo;श्रुतर्षयस्तु भवन्ति केचित् कर्मफलशेषेण पुनः सम्भवे&rsquo; (आप॰ध॰१.५.५)। <strong>सम्भवो जन्म। पुनः सम्भवः=पुनर्भवः=प्रेत्यभावः।</strong></li>
<li>&lsquo;स एवं विद्वांश्छन्दोमयो देवतामयो ब्रह्ममयः सम्भूय देवता अप्येति&rsquo; (ऐ॰ब्रा॰२.४२)। <strong>सम्भूय=सम्यग् भूत्वा।</strong></li>
</ul>
<p><strong>-</strong> &lsquo;सम्भाव्य चटकान्मूर्ध्नि&rsquo; (भा॰शां॰२६१.४१)। <strong>सम्भाव्य=वर्धयित्वा।</strong></p>
<ul>
<li>&lsquo;सम्भाव्य पुत्रान् कालेन&rsquo; (भा॰शां॰२८८.८)। <strong>सम्भाव्य=संवर्ध्य।</strong></li>
<li>&lsquo;विलोचनं दक्षिणमञ्जनेन सम्भाव्य&rsquo; (कु.॰७.५९, रघु॰७.८)। <strong>सम्भाव्य=सत्कृत्य=अलङ्कृत्य।</strong></li>
<li>&lsquo;येन सम्भाव्यमानेन प्रपन्नान्धं तमः प्रभो&rsquo; (भा॰पु॰३.२५.७)। <strong>सम्भाव्यमानेन=पूर्यमाणेन।</strong></li>
<li>&lsquo;तानसभाव्यं पराभावयत्&rsquo; (ऐ॰ब्रा॰३.३९)। <strong>पुनः समृद्धिः सम्भाव्यं तद्रहितं यथा स्यात्तथा।</strong></li>
<li>&lsquo;सम्भावना हि लोकस्य मम पार्थस्य चोभयोः&rsquo; (भा॰द्रोण॰११०.९६)। <strong>सम्भावनाऽस्तिताज्ञानं कुलशीलश्रुतादिषु इति नील॰।</strong></li>
<li>&lsquo;सिध्यन्ति कर्मसु महत्स्वपि यन्नियोज्याः सम्भावनागुणमवेहि तमीश्वराणाम्&rsquo; (शा॰७.४)। <strong>सम्भावना=गौरवम्, समादरः।</strong></li>
<li>&lsquo;सम्भावनमथोत्प्रेक्षा प्रकृतस्य परेण यत्&rsquo; (सा॰द॰१०.४०)।</li>
<li>सम्भूतिं तस्य तां विद्याद् यद्यानावभिजायते&rsquo; (मनु॰२.१४७)। <strong>सम्भूतिर्जन्म।</strong></li>
</ul>
<h3 id="भ-7">भृ</h3>
<ul>
<li>भृ (भृञ्-भरणे, डुभृञ्-धारणपोषणयोः)।</li>
<li>&lsquo;एवं वा एष यज्ञं सम्भरति यो दीक्षते&rsquo; (श॰ब्रा॰३.२.२.३)। <strong>सम्भरति=सगृह्णाति।</strong></li>
<li>&lsquo;एवं देवता अग्रे यज्ञं समभरन्&rsquo; (श॰ब्रा॰१२.७.३.६)। <strong>यज्ञसम्भारान् कृतवन्त इत्यर्थः।</strong></li>
<li>&lsquo;देवा वै प्रथमेनाह्नेन्द्राय वनं समभरन्&rsquo; (ऐ॰ब्रा॰४.१)। <strong>प्रथमाहसम्पाद्येन। सोमेन वज्रं समभरन् वज्रं कर्तुं प्रकृतिद्रव्यं समानयन् इत्याह।</strong></li>
<li>&lsquo;तस्मात्सुभाषितमधूनि च सम्बिभर्मि&rsquo; (अवदा॰३१.१७)। <strong>सम्बिभर्मि=सङ्गृह्णामि=समाहरामि।</strong></li>
<li>&lsquo;वालैः शृङ्गेण पादेन सम्भरत्येव गौर्मखम्&rsquo; (भा॰शां॰२६३.३८)। <strong>सम्भारान् सम्पादयति।</strong></li>
<li>&lsquo;साहित्योदयसम्भृतो विजयते सम्भूय सारस्वतः, सारः (महावीर॰७.२१)। <strong>सम्भृतः=सम्पादितः।</strong></li>
</ul>
<p>&lsquo;असम्भृतं मण्डनमङ्गयष्टेः&rsquo; (कु॰१.३१)। <strong>असम्भृतमसम्पादितमकृतकमित्यर्थः।</strong></p>
<ul>
<li>&lsquo;प्रविश्यैकाकिनैवाथ द्रष्टव्यः सम्भृतो मया&rsquo; (सरिदुत्तरणोपायः) (राज॰४.५७२)। <strong>सम्भृतः=सज्जीकृतः, निर्मित इति वा।</strong></li>
<li>&lsquo;सम्भृत्य महतीं सेनां चतुरङ्गां युधिष्ठिर&rsquo; (भा॰आदि॰१०२.१६)। <strong>सम्भृत्य एकीकृत्येत्यर्थः।</strong></li>
<li>&lsquo;सम्भृता चैव विद्येयं तपसेह मया पुरा&rsquo; (भा॰आदि॰१७०.४१)। <strong>सम्भृता=अर्जिता।</strong></li>
<li>&lsquo;त्यागाय सम्भृतार्थानाम्&rsquo; (रघु॰१.७)।</li>
<li>&lsquo;सम्भृते शिखिनि गूढमादधुः&rsquo; (रघु॰१९.५४)। <strong>सम्भृते शिखिनि=समिद्धे हुतवहे।</strong></li>
<li>&lsquo;ते च स्युः सम्भृताः सर्वे वसुभिर्भोजनेन च&rsquo; (रा॰१.१३.१५)। <strong>सम्भृताः=पूर्णाः। ये स्युः सम्पूजिता इति पाठान्तरम्।</strong></li>
<li>&lsquo;मधुसम्भृतां कमलिनीम्। <strong>मधुना सम्यक् पुष्टाम्।</strong></li>
<li>सुवदनावदनासवसम्भृतस्तदनुवादिगुणः कुसुमोद्गमः&rsquo; (रघु॰९.३०)। <strong>सम्भृतः=जनितः।</strong></li>
<li>&lsquo;कथं यास्यन्त्येते विरहदिवसाः सम्भृतरसाः&rsquo; (भर्तृ॰२.९३)। <strong>सम्भृतरसाः=उपचितरसाः।</strong></li>
<li>&lsquo;पञ्चधा सम्भृतः कायो यदि पञ्चत्वमागतः। कर्मभिः स्वशरीरोत्थैस्तत्र का परिदेवना&rsquo; (याज्ञ॰३.९)॥ <strong>सम्भृतो निर्मितः।</strong></li>
<li>&lsquo;कच्चित्ते सम्भृता भृत्याः कच्चित्तिष्ठन्ति शासने&rsquo; (रा॰१.५२.८)। <strong>सम्भृताः=वेतनदानादिना पुष्टाः।</strong></li>
<li>&lsquo;नियुङ्क्ष्व मां महातेजस्त्वं ब्रह्मबलसम्भृताम्&rsquo; (रा॰१.५५.१६)। <strong>उक्तोऽर्थः।</strong></li>
<li>&lsquo;तपसा सम्भृते चैते ब्रह्मरूपे भविष्यतः&rsquo; (रा॰१.२२.२१)। <strong>सम्भृते=पूर्णे।</strong></li>
<li>&lsquo;वयं तदस्य सम्भृतं वसु&rsquo; (अथर्व॰७.९०.२)। <strong>सम्भृतम्=एकत्र सम्पादितम्।</strong></li>
<li>&lsquo;&hellip;नरपतयः सम्भृताश्चीनहूर्णैः&rsquo; (मुद्रा॰५.११)। <strong>सम्भृता=परिपुष्टाः।</strong></li>
<li>&lsquo;सम्भृत्वा नाम यो देवः&rsquo; (अथर्व॰३.२४.२)। <strong>सम्भृत्वा=सम्भर्ता। भृञः क्वनिप्। मधुकरवत्सारांशस्य सङ्ग्रहीतेत्यर्थः।</strong></li>
<li>&lsquo;सविशेषमद्य पूजासम्भारो मया सन्निधापनीयः&rsquo; (मालती॰५)। <strong>पूजासम्भारः=पूजायामुपयोक्ष्यमाणमर्थजातम्।</strong></li>
<li>&lsquo;बहूपकरणा यज्ञा नानासम्भारविस्तराः&rsquo; (भा॰वन॰८२.१४)।</li>
<li>&lsquo;पर्यायसेवामुत्सृज्यपुष्पसम्भारतत्पराः&rsquo; (कु॰२.३६)। <strong>पुष्पसम्भारः=कुसुमसमाचयनम्।</strong></li>
<li>&lsquo;उत्सृजेत्कृतार्थान् सम्भारान्&rsquo; (गो॰गृ॰३.९.५)। <strong>गतप्रयोजनान् सङ्गृहीतार्थांस्त्यजेदित्याह।</strong></li>
<li>&lsquo;सम्भाराः सम्भ्रियन्तां ते तुरगश्च विमुच्यताम्&rsquo; (रा॰१.८.११)। <strong>सम्भ्रियन्ताम्=सम्पाद्यन्ताम्।</strong></li>
</ul>
<h3 id="भरम">भ्रम्</h3>
<ul>
<li>भ्रम् (भ्रमु-अनवस्थाने)।</li>
<li>&lsquo;परावरज्ञास्तु न सम्भ्रमन्ति&rsquo; (भा॰शां॰२२६.१४)। <strong>सदसद्वस्तुविदो न त्रस्यन्तीत्याह।</strong></li>
<li>&lsquo;नासम्भ्रमत्तदा पार्थः&rsquo; (भा॰द्रोण॰१००.५)। <strong>असम्भ्रमत्=समभ्रमत्=पर्याकुलचित्तोऽभूत्।</strong></li>
<li>&lsquo;त्यज शोकं च मोहं च सम्भ्रमं दुःखजं तथा&rsquo; (रा॰२.६०.५)। <strong>सम्भ्रमश्चिन्ता।</strong></li>
<li>&lsquo;न तौ भयं सम्भ्रममभ्युपेयतः&rsquo; (रा॰२.५३.३५)। <strong>भयकार्यमितस्तत ईक्षणरूपं सम्भ्रम इति तिलकः।</strong></li>
<li>&lsquo;सम्भ्रमेण समुदाचारो विस्मृतः&rsquo; (दूत॰१)। <strong>सम्भ्रमेण=सम्भ्रान्तेन (त्वया)।</strong></li>
<li>&lsquo;गृहमुपगते सम्भ्रमविधिः&rsquo; (भर्तृ॰१.५७)। <strong>सम्भ्रमः=आदरः=सत्क्रिया।</strong></li>
<li>&lsquo;दग्ध्वा सम्भ्रान्तपौरद्विजगणरहितान्नन्दवंशप्ररोहान्&rsquo; (मुद्रा॰१.११)। <strong>सम्भ्रान्ताः=सम्भाविताः समादृताः।</strong></li>
<li>&lsquo;दृष्ट्वा हनूमतो वर्ष्म सम्भ्रान्तः पवनात्मजः&rsquo; (भा॰वन॰१५०.१०)। <strong>सम्भ्रान्तः=क्षुभितः, सम्मूढः।</strong></li>
<li>&lsquo;ततः परमसम्भ्रान्ताः सर्षिसङ्घाः सुरासुराः&rsquo; (रा॰१.६०.२४)। <strong>परमसम्भ्रान्ताः=अत्यन्तं पर्याकुलचित्ताः।</strong></li>
</ul>
<h3 id="मद-2">मद्</h3>
<ul>
<li>मद् (मदी-हर्षे)।</li>
<li>&lsquo;प्रमदा हतसम्मदाः&rsquo; (भट्टि॰१०.६)। <strong>सम्मदो हर्षः।</strong></li>
<li>&lsquo;प्रमदसम्मदौ हर्षे&rsquo; (पा॰३.३.६८)। <strong>सम्यङ्मदस्तु सम्मादः।</strong></li>
<li>&lsquo;प्रमत्तसम्मत्तक्ष्वेडितोत्कृष्टसङ्कुलः&rsquo; (भा॰आश्व॰५९.१०)। <strong>सम्मत्तो हृष्टः।</strong></li>
</ul>
<h3 id="मन">मन्</h3>
<ul>
<li>मन् (मन-ज्ञाने)।</li>
<li>&lsquo;कच्चिदग्निमिवानाय्यं काले सम्मन्यसेऽतिथिम्&rsquo; (भट्टि॰६.६५)। <strong>सम्मन्यसे=मानयसि=सम्भावयसि।</strong></li>
<li>&lsquo;गुरुरनुगन्तव्योऽभिवादयितव्यश्च। वृद्धवयाः प्रत्युत्थेयः सम्मन्तव्यश्च&rsquo; (मी॰६.२.२ सूत्रे शा॰भा॰)।</li>
<li>&lsquo;वाहीकः सौमदत्तिश्च ये चान्ये वृद्धसम्मताः&rsquo; (भा॰वन॰२४९.१५)। <strong>वृद्धा इति मता इत्यर्थः।</strong></li>
<li>&lsquo;द्वेष्योऽपि सम्मतः शिष्टस्तस्यार्तस्य यथौषधम्&rsquo; (रघु॰१.२८)। <strong>सम्मतः=प्रियः।</strong></li>
<li>&lsquo;प्रणाय्योऽसम्मतौ&rsquo; (पा॰३.१.१२८)। <strong>सम्मतिः प्रीतिविषयीभवनम्। प्रणाय्यश्चौरः, प्रीत्यनर्हः। अभिलाषोऽपि सम्मतिरुच्यते। प्रणाय्योऽन्तेवासी। निरभिलाषः, निष्कामो विरक्त इत्यर्थः।</strong></li>
</ul>
<h3 id="मनतर">मन्त्र्</h3>
<ul>
<li>मन्त्र् (मन्त्रि-गुप्तपरिभाषणे)।</li>
<li>&lsquo;द्वौ सन्निपद्य यन्मन्त्रयेते&rsquo; (अथर्व॰४.१६.२)। <strong>सम्मन्त्रयेते=मिथः परिभाषेते।</strong></li>
</ul>
<h3 id="म-5">मा</h3>
<ul>
<li>मा (मा-माने, माङ्-माने)।</li>
<li>&lsquo;एभिरेवैनं (यजमानं) लोकैः सम्मिमीते&rsquo; (ताण्ड्य॰७.१.१)। <strong>समानं कृतवान् भवतीति सायणः।</strong></li>
<li>&lsquo;मृणालसूत्रमपि ते न सम्माति स्तनान्तरे&rsquo; (सुभाषितम्)। <strong>न सम्माति अवकाशं न लभते।</strong></li>
</ul>
<p><strong>-</strong> &lsquo;कान्तासम्मिततयोपदेशयुजे&rsquo; (का॰प्र॰१)।</p>
<ul>
<li>&lsquo;न वै नृभिर्नरदेवं पराख्यं सम्मातुमर्हस्य विपक्वबुद्धे&rsquo; (भा॰पु॰१.१८.४२)। <strong>सम्मातुम्=तुलयितुम्=समीकर्तुम्।</strong></li>
<li>&lsquo;दर्भसम्मितं ब्रह्मवर्चसकामस्य&rsquo; (गो॰गृ॰४.७.७)। <strong>दर्भसम्मितं दर्भबहुलम् इति सामश्रमी।</strong></li>
</ul>
<h3 id="मरचछ">मूर्च्छ्</h3>
<ul>
<li>मूर्च्छ् (मूर्छा-मोहसमुच्छ्राययोः)।</li>
<li>&lsquo;सम्मूर्च्छितेव कौरव्य प्रजज्वाल च तेजसा&rsquo; (भा॰वि॰१७.१०)। <strong>सम्मूर्च्छिता=व्याप्ता। सम्मूर्छनमभिव्याप्तिरिति कोष इत्यर्जुनमिश्रः।</strong></li>
</ul>
<h3 id="मज-3">मृज्</h3>
<ul>
<li>मृज् (मृजू-शुद्धौ)।</li>
</ul>
<p><strong>&lsquo;ग्रहं सम्मार्ष्टि&rsquo;। शोधयतीत्यर्थः।</strong></p>
<h3 id="मश-1">मृश्</h3>
<ul>
<li>मृश् (मृश-आमर्शने, आमर्शनं स्पर्शः)।</li>
<li>&lsquo;सपवित्रेण पाणिना पात्राणि सम्मृश्य&rsquo; (आप॰श्रौ॰१.५.१६.१०)। <strong>सम्मृश्य=संस्पृश्य।</strong></li>
<li>&lsquo;ये तत्र ब्राह्मणाः सम्मर्शिनः&rsquo; (तै॰उ॰१.११.४)। <strong>सम्मर्शिनः कर्तव्याकर्तव्यविवेकवन्तः।</strong></li>
</ul>
<h3 id="यज-4">यज्</h3>
<ul>
<li>यज् (यज-देवपूजासङ्गतिकरणदानेषु)।</li>
<li>&lsquo;यद् ब्राह्मणाः संयजन्ते सखायः&rsquo; (ऋ॰१०.७१.८)। <strong>संयजन्ते=सम्भूय यजन्ते।</strong></li>
<li>&lsquo;अवप्रुषो विप्रुषः संयजामि&rsquo; (तै॰ब्रा॰३.७.६.२१)। <strong>साकं जुहोमीत्यर्थः।</strong></li>
<li>&lsquo;ते वै पत्नीः संयाजयिष्यन्तः प्रतिपरायन्ति&rsquo; (श॰ब्रा॰१.९.२.१)। <strong>पत्नीसंयाजं करिष्यन्त इत्याह। प्रतिपरायन्ति=(गार्हपत्यं प्रति) निवर्तन्ते।</strong></li>
</ul>
<h3 id="यत-1">यत्</h3>
<ul>
<li>यत् (यती-प्रयत्ने)।</li>
<li>&lsquo;सम्भानुना यतते सूर्यस्य&rsquo; (ऋ॰५.३७.१)। <strong>संयतते=सङ्गच्छते। सम्पूर्वको यतिरिहाकर्मकः।</strong></li>
<li>&lsquo;सं रश्मिभिर्यतते दर्शतो रथः&rsquo; (ऋ॰९.१११.३)। <strong>संयतते=युज्यते।</strong></li>
<li>&lsquo;सं&hellip;जनाञ्छ्रुधीयतश्चिद् यतथो महित्वा&rsquo; (ऋ॰६.६७.३)। <strong>संयतथः=सङ्गमयथः। संयतिरिह सकर्मकः।</strong></li>
<li>&lsquo;सं शूरणासो दिव्यासो अत्याः। हंसा इव श्रेणिशो यतन्ते&rsquo; (ऋ॰१.१६३.१०)। <strong>संयतन्ते=इतरेतरमनुगच्छन्ति।</strong></li>
</ul>
<p><strong>-</strong> &lsquo;सं यन्मही मिथती स्पर्धमाने तनूरुचा शूरसाता यतैते&rsquo; (ऋ॰७.९३.५)। <strong>संयतैते संयतेते=युध्येते।</strong></p>
<ul>
<li>&lsquo;देवासुराः संयत्ता आसन्&rsquo; (तै॰सं॰१.५.१.१)। <strong>संयत्ताः=विगृह्णानाः।</strong></li>
<li>&lsquo;सङ्ग्रामं संयतिष्यमाणः&rsquo; (ऐ॰ब्रा॰८.१०)। <strong>युद्धं करिष्यमाण इत्यर्थः।</strong></li>
<li>&lsquo;सङ्ग्रामे संयत्त इन्द्रियेण वै मन्युना मनसा सङ्ग्रामं जयति&rsquo; (तै॰सं॰२.२.८.२)। <strong>संयत्तः=सन्नद्धः।</strong></li>
<li>&lsquo;संयत्ताः समरे सर्वे पालयध्वं पितामहम्&rsquo; (भा॰भीष्म॰८२.६)। <strong>संयत्ताः=प्रयत्ताः।</strong></li>
<li>&lsquo;तथा बुध्येत संयत्तो विजयेत रिपून् यथा&rsquo; (भा॰७.२००)। <strong>संयत्तः सावधानः=जागरूकः=प्रबुद्धः=सावेक्षः।</strong></li>
<li>&lsquo;उप प्रेत संयतध्वं मान्तर्गातभागिनं भागधेयात्&rsquo; (आप॰श्रौ॰६.८.१)।</li>
<li>&lsquo;सञ्जानते न यतन्ते मिथस्ते&rsquo; (अ॰७.७५.५)। <strong>संयतन्ते=स्पर्धन्ते=विरुध्यन्ते।</strong></li>
</ul>
<p><strong>-</strong> &lsquo;देवासुरा वा एषु लोकेषु समयतन्त&rsquo; (ऐ॰ब्रा॰३.३)। <strong>समयतन्त=अस्पर्धन्त।</strong></p>
<ul>
<li>&lsquo;असंयत्तो व्रते ते क्षेति&rsquo; (अथर्व॰२०.२५.३)। <strong>असंयत्तः=अप्रयत्तः। प्रयत्नमकुर्वाणः।</strong></li>
<li>&lsquo;द्रोणकर्णौ तु संयत्तौ पश्य युद्धे महारथौ&rsquo; (भा॰द्रोण॰१८३.३५)। <strong>संयत्तौ=सन्नद्धौ=सज्जौ।</strong></li>
<li>&lsquo;धनुर्भृतः संयति लब्धकीर्तयः&rsquo; (कि०१.१९)। <strong>संयद्युद्धम्। तथा चामरः- संयत् समित्याजिसमिद्युधः।</strong></li>
</ul>
<h3 id="यम-2">यम्</h3>
<ul>
<li>यम् (यम-उपरमे)।</li>
<li>&lsquo;व्यात्तं न संयमत्&rsquo; (अथर्व॰६.५६.१)। <strong>न संयमत्=संश्लिष्टं मा भूत्। अत्र संयमिरकर्मकः।</strong></li>
<li>&lsquo;वोळ्हुर्न रश्मीन् समयंस्त सारथिः&rsquo; (ऋ॰१.१४४.३)। <strong>समयंस्त=समधारयत्=करयोरगृह्णात्।</strong></li>
<li>&lsquo;संयच्छ मामकानश्वान्&rsquo; (भा॰वि॰३८.४६ पाठभेदः)। <strong>प्रग्रहेषु गृहीत्वा प्रचोदयेत्याह।</strong></li>
<li>&lsquo;देवबर्हिर्मा त्वाऽन्वङ् मा तिर्यगिति संयच्छति&rsquo; (आप॰श्रौ॰१.२.३.११)। <strong>संयच्छति गृह्णाति सव्येन हस्तेनेति धूर्तस्वामी।</strong></li>
<li>&lsquo;संयच्छामि हयानेष युध्यतो वै कपर्दिनः&rsquo; (भा॰कर्ण॰३४.७६)। <strong>संयच्छामि=सङ्गृह्णामि, क्षत्तृत्वं कुर्वे।</strong></li>
<li>&lsquo;स्वं व्रीहिं संयच्छति&rsquo; (१.३.७७ सूत्रे प॰म॰)। <strong>सङ्क्षिपति=सङ्गृह्णाति।</strong></li>
<li>&lsquo;न संयतस्तस्य बभूव कश्चन विसर्जयेद्यं सुतजन्महर्षितः&rsquo; (रघु॰३.२०)।</li>
<li>&lsquo;अत्र पश्चात् कृता दैत्या वायुना संयतास्तदा&rsquo; (भा॰उ॰११०.५)। <strong>संयताः सन्नद्धाः सन्तः।</strong></li>
<li>&lsquo;दानाध्ययनशीलाश्च संयताश्च परिग्रहे&rsquo; (रा॰१.६.१३)। <strong>संयताः=सङ्कुचिताः।</strong></li>
<li>&lsquo;तेषां संयच्छता सङ्ख्ये परस्परमजिह्मगैः&rsquo; (भा॰द्रोण॰९२.५)। <strong>संयच्छताम्=विधारयताम्।</strong></li>
<li>&lsquo;संयच्छन्दः&rsquo; (वा॰सं॰१५.५)। <strong>संयच्छति व्यापारान्निवर्तयति जन्तूनिति संयद्रात्रिः।</strong></li>
<li>&lsquo;उभे वृतौ संयती सञ्जयाति&rsquo; (ऋ॰५.३७.५)। <strong>संयच्छब्दो रात्रिवचनो नपुंसकम्। तस्य द्विवचनं संयती, अत एवोभे इति विशेषणान्वयः। द्विवचनान्तेन संयच्छब्देन रात्र्यहनी उच्यते। वृतौ वर्तमाने।</strong></li>
<li>&lsquo;यत्संयमो न वियमो वियमो यन्न संयमः&rsquo; (अथर्व॰४.३.७)। <strong>संयमो मन्त्रेण व्याघ्रादीनां नियमनम्।</strong></li>
<li>&lsquo;अमोघक्रोधहर्षश्च त्यागसंयमकालवित्&rsquo; (रा॰२.१.२३)। <strong>संयमः=न्यायेनार्जनम्।</strong></li>
<li>&lsquo;संयमे विश्वमखिलं बीजभूते तथा त्वयि&rsquo; (वि.पु॰१.१२.६५)। <strong>संयमे=प्रलये।</strong></li>
<li>&lsquo;अव्युच्छिन्नास्ततस्त्वेते सर्गस्थित्यन्तसंयमाः&rsquo; (वि॰पु॰१.२.२६)। <strong>अन्तसंयमः=महाप्रलयः। जगन्निरोधः, सर्वप्रपञ्चसंहारः।</strong></li>
<li>&lsquo;संयम्य गृहीतो मलयकेतुः&rsquo; (मुद्रा॰६)। <strong>संयम्य=परिवार्य=उपरुध्य।</strong></li>
<li>&lsquo;संयम्य ततो राज्ञे दस्यूंश्चैव न्यवेदयन्&rsquo; (भा॰आदि॰१०७.११)। <strong>संयम्य=बद्ध्वा।</strong></li>
<li>&lsquo;किन्तु त्वया न तावद्धि संयम्याः सर्वमानवाः&rsquo; (वामन॰६०.५९)। <strong>संयम्याः उच्छेद्या नाश्याः।</strong></li>
</ul>
<h3 id="य-5">या</h3>
<ul>
<li>या (या-प्रापणे, प्रापणमिह गतिः)।</li>
<li>&lsquo;यद् यद् राघव संयाति महाजनसपर्यया दिनम्&rsquo; (यो॰वा॰)। <strong>संयाति=अत्येति=अतिक्रामति।</strong></li>
</ul>
<p><strong>-</strong> &lsquo;पापान् संयाति संसारान्&rsquo; (मनु॰१२.५२)। <strong>संयाति=गच्छति=प्राप्नोति।</strong></p>
<ul>
<li>&lsquo;तथा शरीराणि विहाय जीर्णान्यन्यानि संयाति नवानि देही&rsquo; (गीता)। <strong>उक्तोऽर्थः</strong> ।</li>
<li>&lsquo;नाराजके जनपदे हृष्टः परमवाजिभिः। नराः संयान्ति सहसा रथैश्च प्रतिमण्डितैः&rsquo; (रा॰२.६७.२५)॥ <strong>संयान्ति=सञ्चरन्ति=परिक्रामन्ति।</strong></li>
<li>&lsquo;यथा प्रयान्ति संयान्ति स्रोतोवेगेन वालुकाः&rsquo; (भा॰पु॰८.३.२३)। <strong>संयान्ति=समेता भवन्ति।</strong></li>
<li>&lsquo;पश्य मे हयसंयाने शिक्षां केशवनन्दन&rsquo; (भा॰वन॰१९.५)। <strong>हयसंयानम्=अश्वसंयमनम् (?)।</strong></li>
<li>&lsquo;प्राप्तकालं नरपतेः कुरु संयानमुत्तमम्&rsquo; (रा॰२.७६.२)। <strong>संयानम्=प्रेतनिर्हारम्।</strong></li>
<li>&lsquo;अथोत्तरत ऊर्णाविक्रयः शीधुपानम्&hellip; समुद्रसंयानमिति&rsquo; (बौ॰ध॰१.१.२.४)। <strong>समुद्रसंयानम्=नानाद्वीपान्तरगमनम्।</strong></li>
<li>&lsquo;सांयात्रिकः पोतवणिक्&rsquo; इत्यमरः। <strong>सम्पूर्वस्य यातेर्देशान्तरगमने वृत्तिरित्याहुः।</strong></li>
<li>&lsquo;एता उ एव संयान्यः&rsquo; (श॰ब्रा॰८.७.१.१४)। <strong>संयान्यः=निःश्रेणयः।</strong></li>
<li>&lsquo;सहदेवस्तु संयाय रथेन गजयोधिनः&rsquo; (भा॰वन॰२७१.११)। <strong>संयाय=समेत्य=समागम्य।</strong></li>
</ul>
<h3 id="य-6">यु</h3>
<ul>
<li>यु (यु-मिश्रणामिश्रणयोः)।</li>
<li>&lsquo;जनयत्यै त्वा संयोमि&rsquo; (वा॰सं॰१.२२)। <strong>मिश्रयामीत्याह।</strong></li>
<li>&lsquo;यामेव मृदं तत्र संयौति&rsquo; (श॰ब्रा॰६.५.१.३)। <strong>उक्तोऽर्थः।</strong></li>
<li>&lsquo;जनयत्यै त्वा संयौमीति संयुत्य&rsquo; (आप॰श्रौ॰१.८.१४.५)। <strong>संयुत्य=पिष्टमपश्च मेलयित्वा।</strong></li>
<li>&lsquo;प्रणीताभिर्हवींषि संयौति&rsquo; (श॰ब्रा॰)। <strong>प्रणीतापात्रस्थाभिरद्धिः पुरोडाशपिष्टं मेलयति।</strong></li>
<li>&lsquo;संयदोजो युवते विश्वमाभिः&rsquo; (ऋ॰५.३२.१०)। <strong>संयुवते=संयुनक्ति।</strong></li>
<li>&lsquo;न च काञ्चन काञ्चनसद्मचितिं न कपिः शिखिना शिखिना समयौत्&rsquo; (भट्टि॰१०.५)। <strong>समयौत्=समयोजयत्=समबध्नात्।</strong></li>
<li>&lsquo;मुदा सयुहि काकुत्स्थम्&rsquo; (भट्टि॰२०.१६)। <strong>उक्तोऽर्थः।</strong></li>
<li>अश्वं रथरश्मिसंयुतम् (रघु॰३.४२)। <strong>संयुतम्=संयुक्तम्।</strong></li>
</ul>
<h3 id="यज-5">युज्</h3>
<ul>
<li>युज् (युजिर्-योगे)।</li>
<li>&lsquo;स नो बुद्ध्या शुभया संयुनक्तु&rsquo; (श्वे॰उ॰३.४)।</li>
<li>&lsquo;रघुनाथोऽप्यगस्त्येन &hellip; संयुयुजे शरत्काल इवेन्दुना (रघु॰१५.५४)। <strong>स्पष्टोऽर्थः।</strong></li>
<li>&lsquo;संयुज्यन्ते वियुज्यन्ते तथा कालेन देहिनः (भा॰पु॰६.१५.३)।</li>
<li>&lsquo;यादृग्गुणेन भर्त्रा स्त्री संयुज्येत यथाविधि&rsquo; (मनु॰९.२२)। <strong>विवाहसम्बन्धेन सम्बध्येतेत्याह।</strong></li>
<li>&lsquo;अक्षमाला वसिष्ठेन संयुक्ताऽधमयोनिजा (मनु॰९.२३)। <strong>उक्तोऽर्थः।</strong></li>
<li>&lsquo;वेदये न च संयुक्तान् शब्दस्पर्शरसानहम्&rsquo; (रा॰२.६४.६७)। <strong>संयुक्तान् समग्रान् इति कश्चित्। इन्द्रियसंयुक्तान् इति तिलकः।</strong></li>
<li>&lsquo;संयुक्तांश्च वियुक्तांश्च सर्वोपायान् सृजेद्बुधः&rsquo; (मनु॰७.२१४)। <strong>संयुक्तान्=समस्तान्। वियुक्तान् व्यस्तान्।</strong></li>
<li>&lsquo;संयोगो नाम स भवति इदं कृत्वा इदमवाप्यत&rsquo; इति (भाष्ये)।</li>
<li>&lsquo;संयोगा विप्रयोगान्ताः&rsquo; (भा॰शां॰२७.३१)।</li>
<li>&lsquo;इन्द्रोऽपि हि न पार्थेन संयुगे योद्धुमर्हति&rsquo; (भा॰वि॰४८.१२)। <strong>संयुगः=समागमः=सम्पातः=सन्निपातः।</strong></li>
</ul>
<p><strong>-</strong> &lsquo;मा स्मैवं साहसं तात पुनः कार्षीः कथञ्चन। भीष्मेण संयुगं गन्तुं क्षत्रियेण विशेषतः&rsquo; (भा॰उ॰१८५.१०)॥ <strong>संयुगं गन्तुम्=समासत्तुम्=समागन्तुम्।</strong></p>
<ul>
<li>&lsquo;ज्यामिमां चापि गाण्डीवे समयोजयत्&rsquo; (भा॰वन॰१२०.६७)। <strong>समयोजयत्=असञ्जयत्।</strong></li>
<li>&lsquo;स विप्रो वैष्णवं सत्रं पुत्रार्थं समयोजयत्&rsquo; (हरि॰३.१०४.७)। <strong>समयोजयत्=प्राकल्पयत्।</strong></li>
<li>&lsquo;बुद्ध्या संयोजयन्ति तम्&rsquo; (पञ्च॰२)। <strong>संयोजयन्ति=सम्पादयन्ति।</strong></li>
</ul>
<h3 id="यध-1">युध्</h3>
<ul>
<li>युध् (युध-सम्प्रहारे)।</li>
<li>&lsquo;तेन चाहं न शक्तोऽस्मि संयोद्धम्&rsquo; (रा॰१.२२.२२)। <strong>संयोद्धम्=सह योद्धुम्।</strong></li>
<li>&lsquo;यदा प्रहृष्टः सम्राट् त्वां संयोधयति कुञ्जरैः&rsquo; (भा॰वि॰१९.५)।</li>
</ul>
<h3 id="रकष">रक्ष्</h3>
<ul>
<li>रक्ष् (रक्ष-पालने)।</li>
<li>&lsquo;संरक्षामि विलुम्पामि ददाम्यहमथाददे&rsquo; (भा॰शां॰२२४.४३)। <strong>संरक्षामि=सम्यग् रक्षामि। विलुम्पामि=विशेषेण छिनद्मि।</strong></li>
<li>&lsquo;संरक्षतो मुनिगणान् निघ्नतो राक्षसान्मम&rsquo; (रा॰३.१०.२५)। <strong>उक्तोऽर्थः।</strong></li>
<li>&lsquo;भगवञ्छ्रोतुमिच्छावो यस्मिन् काले निशाचरौ। संरक्षणीयौ तौ ब्रूहि नातिवर्तेत तत्क्षणम्&rsquo; (रा॰१.३०.२)॥ <strong>संरक्षरणीयौ यज्ञसंरक्षणाय निवारणीयौ।</strong></li>
</ul>
<h3 id="रञज-1">रञ्ज्</h3>
<ul>
<li>रञ्ज् (रञ्ज-रागे)।</li>
<li>&lsquo;चिताधूमेन नीलेन संरज्यन्ते च पादपाः&rsquo; (भा॰शां॰१५३.९९)। <strong>संरज्यन्ते=वर्ण्यन्ते। चिताधूमो रागस्तेन तद्वर्णाः क्रियन्ते।</strong></li>
<li>&lsquo;संरक्ततरमत्यर्थं मधुरं नावगायताम्&rsquo; (रा॰श्लेगल सं॰१.४.१७)। <strong>संरक्ततरम्=रञ्जकतरम्, चेतोहरम्।</strong></li>
<li>&lsquo;संरक्ताभिस्त्रिपुरविजयो गीयते किन्नरीभिः&rsquo; (मेघ॰५७)। <strong>संरक्ताभिः=रक्तकण्ठीभिः, अतिनिर्हारिणीभिः।</strong></li>
</ul>
<h3 id="रभ-2">रभ्</h3>
<ul>
<li>रभ् (रभ-राभस्ये)।</li>
<li>&lsquo;समिन्द्र राया समिषा रभेमहि&rsquo; (अथर्व॰२०.२१.५)। <strong>संरभेमहि। संयुज्येमहि। रयिमन्त इष्वन्तश्च स्यामेत्याह।</strong></li>
<li>&lsquo;क्षत्रेणाग्ने स्वेन संरभस्व&rsquo; (अथर्व॰२.६.४)। <strong>उक्तोऽर्थः।</strong></li>
<li>&lsquo;अग्ने सर्वास्तन्वः संरभस्व&rsquo; (अथर्व॰१९.३.२)। <strong>संरभस्व=सङ्कलय। तत्र तत्र विभक्तास्तनूरेकत्र सम्मेलयेत्याह।</strong></li>
<li>&lsquo;यदा वै द्वौ संरभेते अथ तौ वीर्यं कुरुतः&rsquo; (श॰ब्रा॰१४.१.१.३)। <strong>संरभेते=इतरेतरमालम्बेते।</strong></li>
<li>&lsquo;तद्योक्त्रे भृत्याः संरभन्ते&rsquo; (अथर्व॰१४.२.५३)। <strong>संरभन्ते=कर्षन्ति। तद्गृहीतये वा संयतन्ते। तद्योक्त्रे=तस्या वध्वा योक्त्रे।</strong></li>
<li>&lsquo;इत्युपादेयवर्गेऽस्मिन् यदर्थं प्रतिभा कवेः। सम्यक् संरभते तस्य गुणः सौभाग्यमुच्यते&rsquo; (वक्रोक्ति॰१.५५)॥ <strong>संरभते सम्यक् सावधानतया व्यवस्यति।</strong></li>
<li>&lsquo;मिथिलेश्वर किमिति संरभसे&rsquo; (बा॰रा॰१)। <strong>अत्यन्तमुत्सहसे।</strong></li>
<li>&lsquo;युद्धैकरुचे मा निर्भरं संरभस्व&rsquo; (बा॰रा॰२.१६)। <strong>मातिमात्रमुत्सहिष्ठाः।</strong></li>
<li>&lsquo;रमणीयान् बहुविधान् पादपान् कुसुमोत्कटान्। सीतावचनसंरब्ध आनयामास लक्ष्मणः&rsquo; (रा॰२.५३.३०)॥ <strong>संरब्धः=त्वर्य्यम्माणः।</strong></li>
<li>&lsquo;न मामन्येस संरब्धं प्रमत्तं वेद्धुमर्हसि&rsquo; (रा॰४.१७.२१)। <strong>अन्येन सरब्धमन्येन संयुक्तम, युध्यमानमित्यर्थः।</strong></li>
</ul>
<p><strong>-</strong> &lsquo;संरब्धतरमत्यर्थं वाक्यं वाक्यविशारदः&rsquo; (रा॰१.५३.१७)। <strong>संरब्धतरमत्याग्रहयुक्तम्।</strong></p>
<ul>
<li>&lsquo;नखाङ्कुशाघातविभिन्नकुम्भाः संरब्धसिंहप्रहृतं वहन्ति&rsquo; (रघु॰१६.१६)। <strong>संरब्धः=कुपितः।</strong></li>
<li>&lsquo;कवचोत्सेधसंरब्धकण्ठायास॰&rsquo; (राज॰५.३४४)। <strong>संरब्धः=समेधितः।</strong></li>
<li>&lsquo;संरब्धमानः&rsquo; (=वृद्धदर्पः) (भा॰उ॰२.१२)। <strong>संरम्भमारण इति पाठान्तरम्। हठं कुर्वाण इति तदर्थः।</strong></li>
<li>&lsquo;संरब्धनेत्र॰&rsquo; (रा॰गोरे॰सं॰२.७६.३२)। <strong>उच्छूननयन॰ इत्यर्थः।</strong></li>
<li>&lsquo;संरब्धव्रण&rsquo; (सुश्रते २.६.११)। <strong>उक्तोऽर्थः।</strong></li>
<li>&lsquo;प्रणिपातप्रतीकारः संरम्भो हि महात्मनाम्&rsquo; (रघु॰४.६४)। <strong>संरम्भः कोपः।</strong></li>
<li>&lsquo;संरम्भो हि सपत्नीत्वाद् वक्तुं कुन्तिसुतां प्रति&rsquo; (भा॰आदि॰१२४.६)। <strong>संरम्भः=अभिमानः, दर्पः।</strong></li>
<li>&lsquo;संरम्भभययोगेन विन्दते तत्स्वरूपताम्&rsquo; (भा॰पु॰७.१.२८)। <strong>संरम्भो द्वेषः। अन्यत्र दुर्लभोऽयमर्थः पुराणकारस्य स्वस्योपज्ञा।</strong></li>
<li>&lsquo;त्वयाऽपि तस्मिन् संरम्भो न कार्यः&rsquo; (दशकु॰)। <strong>तदर्थविघातका उपाया नास्थेया इत्याह।</strong></li>
<li>&lsquo;न संरम्भेण सिध्यन्ति सर्वेऽर्थाः सान्त्वया यथा&rsquo; (भा॰पु॰८.६.२४)। <strong>त्वरया हिंसया वेत्याह। सान्त्वमिति विदितं सान्त्वनेति च। सान्त्वेति स्त्रीलिङ्गं तु परोक्षप्रियस्यास्य कवेरेव।</strong></li>
<li>&lsquo;अवृष्टिसंरम्भमिवाम्बुवाहम्&rsquo; (कु॰३.४८)। <strong>संरम्भः=क्षोभः।</strong></li>
<li>&lsquo;अन्योन्यजयसंरम्भो ववृधे वादिनोरिव&rsquo; (रघु॰१२.९२)। <strong>संरम्भः=औत्सुक्यम्, समुत्साहः।</strong></li>
<li>&lsquo;हन्त वर्धते ते संरम्भः&rsquo; (शा॰७)।</li>
<li>&lsquo;यतश्च जातसंरम्भो न च शत्रुवशं गतः&rsquo; (भा॰वि॰३४.१३)। <strong>संरम्भो भयम्।</strong></li>
</ul>
<p>&lsquo;तत्र शुश्राव वै शब्दं तोयसंरम्भवर्जितम्&rsquo; (रा॰१.२४.५)। <strong>तोयसंरम्भेण=तरङ्गसङ्घट्टजन्मना क्षोभेण।</strong></p>
<ul>
<li>&lsquo;संरभमाणो विजितः प्रसह्य&rsquo; (भा॰उ॰२.१२)। <strong>सरभमाणः=क्रुध्यन्। हठं कुर्वाण इति नील॰।</strong></li>
<li>&lsquo;प्रवृतं रज इत्येव तन्न संरभ्य चिन्तयेत्&rsquo; (भा॰शां॰१९४.३२)। <strong>संरभ्य=भीत्वा।</strong></li>
</ul>
<h3 id="रम-3">रम्</h3>
<ul>
<li>रम् (रमु-क्रीडायाम्)।</li>
<li>&lsquo;भक्तस्य तत्र समरमन्त ममापि वाचः&rsquo; (महावीर॰१.७)। <strong>समरमन्त=नन्दिमाप्नुवन्।</strong></li>
<li>&lsquo;संरंसीष्ठाः सुरमुनिगते वर्त्मनि प्राज्यधर्मे&rsquo; (भट्टि॰१९.३०)। <strong>उक्तोऽर्थः।</strong></li>
</ul>
<h3 id="रज">राज्</h3>
<ul>
<li>राज् (राजृ-दीप्तौ, छन्दसि तु ऐश्वर्ये)।</li>
<li>&lsquo;सम्राजन्तमध्वराणाम्&rsquo; (ऋ॰१.२७.१)। <strong>सम्राजन्तम्=ईशानम्।</strong></li>
</ul>
<h3 id="रध-3">राध्</h3>
<ul>
<li>राध् (राध/साध-संसिद्धौ)।</li>
<li>&lsquo;संराधयन्तः सधुराश्चरन्तः&rsquo; (अथर्व॰३.३०.५)। <strong>संराधयन्तः=ऐक्यम् ऐकमत्यं गताः। परस्परमनुकूलाः।</strong></li>
<li>&lsquo;तस्यां न समराधयन्&rsquo; (तै॰सं॰२.१०.४)। <strong>तस्यां तस्या विषये न मतिसंवादमुपायन्नित्याह।</strong></li>
</ul>
<h3 id="र-1">री</h3>
<ul>
<li>री (री-गतिरेषणयोः)।</li>
<li>&lsquo;आपस्त्वा समरिणन्&rsquo; (श॰ब्रा॰३.८.३.२०)। <strong>समरिणन्=संसृजन्तु।</strong></li>
</ul>
<h3 id="रच-2">रुच्</h3>
<ul>
<li>रुच् (रुच-दीप्तावभिप्रीतौ च)।</li>
<li>&lsquo;यदुषो यासि भानुना संसूर्येण रोचसे&rsquo; (ऋ॰८.८.१८)। <strong>संरोचसे=समकालं रोचसे दीप्यसे।</strong></li>
</ul>
<h3 id="रध-4">रुध्</h3>
<ul>
<li>रुध् (रुधिर्-आवरणे)।</li>
<li>&lsquo;तृणमिव लघुर्लक्ष्मीर्नैव तान् संरुणद्धि&rsquo; (भर्तृ॰२.१७)। <strong>संरुणद्धि=सन्दानयति।</strong></li>
<li>&lsquo;कच्चिन्न लोभान्मोहाद्वा विश्रम्भात्प्रणयेन वा। &hellip;आश्रितानां मनुष्याणां वृत्तिं त्वं संरुणत्सि वै&rsquo; (भा॰सभा॰५.९२)॥ <strong>संरुणत्सि=प्रत्याचक्षे।</strong></li>
<li>&lsquo;मेघैश्च गगनं नीलः संरुद्धमभवद् घनैः&rsquo; (भा॰अनु॰१४८.१)। <strong>संरुद्धमावृतम्।</strong></li>
<li>&lsquo;यो मोचयति संरुद्धमिदं प्रवहणं मम&rsquo; (कथा॰१८.२६६)। <strong>संरुद्धम्=उपरुद्धम्।</strong></li>
<li>&lsquo;अजाविके तु संरुद्धे वृकः पाले त्वनायति&rsquo; (मनु॰८.२३५)। <strong>संरुद्धे=परिवृते। आस्कन्ने।</strong></li>
<li>&lsquo;खं च भूमिं च संरुद्धां मेनिरे क्षत्रियर्षभाः&rsquo; (भा॰द्रोण॰१२९.१६)। <strong>संरुद्धामेकतामापन्नाम्।</strong></li>
<li>एवमुक्त्वा ततो रामं संरुध्य भ्रुकुटिं ततः (रा॰३.३०.१६)। <strong>संरुध्य=सन्निबद्ध्य।</strong></li>
</ul>
<h3 id="रह-1">रुह्</h3>
<ul>
<li>रुह्, (रुह-बीजजन्मनि)।</li>
<li>&lsquo;प्रेमोद्गमाः संरुरुहुः प्रियाणाम्&rsquo; (भट्टि॰११.५)। <strong>संरुरुहुः=ववृधिरे=उपचिच्यिरे।</strong></li>
<li>&lsquo;तस्माद् विधृता अध्वानोऽभवन्न पन्थानः समरुक्षन्&rsquo; (तै॰सं॰२.५.११.२)। <strong>समरुक्षन्=प्रकृतिस्था अभूवन्।</strong></li>
<li>&lsquo;संरोहतीषुणा विद्धं यथा परशुनाऽग्निना। न तु ज्ञानाग्निनिर्दग्धं प्रबोधविशदं मनः&rsquo; (यो॰वा॰६.१२.५०)॥ <strong>संरोहति=पुना रोहति=प्रकृतिस्थं भवति। संरूढव्रणः=सञ्जातकिणं क्षतम्।</strong></li>
<li>&lsquo;षष्टिवर्षगते काले यद्रोषोऽभून्ममानघ। स संरूढोऽसकृत्&hellip;&rsquo; (हरि॰१.३९.३७)॥</li>
<li>&lsquo;ततो मामतिविश्वस्तं संरूढशरविक्षतम्&rsquo; (भा॰वन॰१७४.१)। <strong>संरूढा देहे निमग्नाः शराः।</strong></li>
<li>&lsquo;संरोपितेऽप्यात्मनि धर्मपत्नी त्यक्ता मया&rsquo; (शा॰६.२३)। <strong>संरोपिते=बीजरूपेणाहिते।</strong></li>
<li>&lsquo;संरोहत्पुलका॰&rsquo; (सा॰द॰)। <strong>उदञ्चद्रोमाञ्चा।</strong></li>
</ul>
<h3 id="लकष">लक्ष्</h3>
<ul>
<li>लक्ष् (लक्ष-दर्शने)।</li>
<li>&lsquo;हेम्नः संलक्ष्यते ह्यग्नौ विशुद्धिः श्यामिकापि वा&rsquo; (रघु॰१.१०)। <strong>यो लक्षयतेरर्थः स एव संलक्षयतेः। शब्दोपजनः, नार्थोपजनः।</strong></li>
<li>&lsquo;आश्चर्यदर्शनः संलक्ष्यते मनुष्यलोकः&rsquo; (शा॰७)।</li>
<li>&lsquo;संलक्ष्यते न च्छिदुरोऽपि हारः&rsquo; (रघु॰१६.६२)। <strong>हारश्छिन्न इति न दृक्पथं याति।</strong></li>
</ul>
<p>&lsquo;विद्धेव पुष्पचापेन तत्क्षणं समलक्ष्यत&rsquo; (कथा॰१४.२९)। <strong>स्फुटोऽर्थः।</strong></p>
<p>&lsquo;रिरंसां तस्य संलक्ष्य&rsquo; (राज॰३.५०३)। <strong>संलक्ष्य=विज्ञाय=अनुमाय=विभाव्य।</strong></p>
<h3 id="लप-4">लप्</h3>
<ul>
<li>लप् (लप-व्यक्तायां वाचि)।</li>
<li>&lsquo;वितण्डालापसंलापः&rsquo; (भा॰द्रोण॰८५.१३)।</li>
<li>&lsquo;संलापो भाषणं मिथः&rsquo; (अमरे)। <strong>संलापो नाटकेषु सम्भाषणविशेषे पठ्यते यो दर्पणकारेणेत्थं लक्ष्यते— &lsquo;संलापः स्याद्गभीरोक्तिर्नानाभावसमाश्रयेति।</strong></li>
</ul>
<h3 id="लख-1">लिख्</h3>
<ul>
<li>लिख् (लिख-अक्षरविन्यासे)।</li>
<li>&lsquo;अजैषं त्वा संलिखितमजैषमुत संरुधम्&rsquo; (अथर्व॰७.५०.५)।</li>
</ul>
<h3 id="ल-2">ली</h3>
<ul>
<li>ली (लीङ्-श्लेषणे)।</li>
<li>&lsquo;अन्योऽन्यं समलीयन्त पलायनपरायणाः&rsquo; (भा॰२२.१५)। <strong>इतरेतरं समश्लिष्यन् इत्यर्थः।</strong></li>
<li>&lsquo;यथा राजन् हस्तिपदे पदानि संलीयन्ते सर्वसत्त्वोद्भवानि&rsquo; (भा॰शां॰६३.२५)। <strong>संलीयन्ते=निमज्जन्ति=परिक्षिप्तानि संवृतानि भवन्ति।</strong></li>
<li>&lsquo;संलीनमपि दुर्गेषु निन्यतुर्यमसादनम्&rsquo; (भा॰आदि॰२१०.२०)। <strong>संलीनम्=प्रच्छन्नम्।</strong></li>
<li>&lsquo;स यथा दृतिर्निष्पीत एवं संलीनः शिष्ये&rsquo; (श॰ब्रा॰१.६.३.१६)। <strong>संलीनः=सङ्कुचितः।</strong></li>
<li>&lsquo;श्रवणे शिरोधरायां संलीने&rsquo; (हरि॰२.३१.८)। <strong>उक्तोऽर्थः।</strong></li>
</ul>
<p>&lsquo;संलीय तस्मिन्निषसाद वृक्षे&rsquo; (रा॰५.१९.३३)। <strong>संलीय=सङ्कोचमापद्य। किसलयसंलयः=पल्लवसङ्कोचः।</strong></p>
<ul>
<li>&lsquo;विश्रान्तः संहत्य पक्षौ संलयायैव ध्रियते&rsquo; (वृ॰उ॰४.३.१९)। <strong>संलयः=कुलायः।</strong></li>
</ul>
<h3 id="लड">लुड्</h3>
<ul>
<li>लुड् (लुड-विलोडने)।</li>
<li>&lsquo;यत्र संलोडिता लुब्धैः प्रायशो धर्मसेतवः&rsquo; (भा॰शां॰२८७.४४)। <strong>संलोडिताः=चालिताः=धुनिताः।</strong></li>
</ul>
<h3 id="लभ-2">लुभ्</h3>
<ul>
<li>लुभ् (लुभ-विमोहने, विमोहनमाकुलीकरणम्)।</li>
<li>&lsquo;ऐक्षव्यौ विधृती। नेद्बर्हिश्च प्रस्तरश्च संलुभ्यातः&rsquo; (श॰ब्रा॰३.४.१.१८)। <strong>न संलुभ्यातः=संलुब्धे आकुले व्यामिश्रे न भवतः।</strong></li>
<li>&lsquo;संलोभयन्तो दुरिता पदानि&rsquo; (अथर्व॰६.२८.१)। <strong>दुरितानि पदानि =दुरितनिमित्तानि पदानि (कपोतस्य)। संलोभयन्तः=व्याकुलीकुर्वन्तः प्रमार्जयन्त इत्यर्थः। ऋक्संहितायां तु संयोपयन्त इति पाठः। सञ्ज्यायान्।</strong></li>
</ul>
<h3 id="लक">लोक्</h3>
<ul>
<li>लोक् (लोकृ-दर्शने)।</li>
<li>&lsquo;ते एते ज्योतिषी उभयतः संलोकेते&rsquo; (ऐ॰ब्रा॰४.१५)। <strong>संलोकेते=परस्परमवलोकयतः।</strong></li>
<li>&lsquo;गृहद्वारं (तथा कुर्वीत) यथा न संलोकि स्यात्&rsquo; (गो॰गृ॰४.७.१३)। <strong>गृहान्तवर्तिजनादिदर्शकं न स्यादित्याह।</strong></li>
</ul>
<h3 id="वद-3">वद्</h3>
<ul>
<li>वद् (वद-व्यक्तायां वाचि)।</li>
<li>&lsquo;उत स्वया तन्वा संवदे तत्&rsquo; (ऋ॰७.८६.२)। <strong>स्वीयेन शरीरेण सम्भाष इत्यर्थः। तदित्यग्रिमेण चरणेनान्वेति।</strong></li>
<li>&lsquo;देवा वै ब्रह्म समवदन्त, तत् पर्ण उपाशृणोत्&rsquo; (मै॰सं॰४.१.१)। <strong>ब्रह्मविषये संवादमकुर्वतेत्याह।</strong></li>
<li>&lsquo;कुमारं जातं संवदन्त उप वै शुश्रूषते&rsquo; (ऐ॰ब्रा॰३.२)। <strong>कुमारं शिशुं सद्योजातम् अधिकृत्य मिथो भाषन्तेऽयं शृणोतीति।</strong></li>
<li>&lsquo;अथाग्नयः समूदिरे&rsquo; (छां॰उ॰४.१०.४)। <strong>समूदिरे=मिथः सम्बभाषिरे।</strong></li>
<li>&lsquo;इन्द्र त्वं मरुद्भिः संवदस्व&rsquo; (ऋ॰१.१७००५)। <strong>सम्मन्त्रयस्वेत्याह।</strong></li>
<li>&lsquo;मा मैतस्मिन् संवदिष्ठाः&rsquo; (श॰ब्रा॰१४.५.१.२)। <strong>इह समा नार्थः।</strong></li>
<li>&lsquo;यदि ज्ञास्यामि वक्ष्यामि अजानन्न तु संवदे&rsquo; (भा॰अनु॰४.८०)। <strong>इहापि।</strong></li>
<li>&lsquo;स वै न सर्वेण संवदेत। देवान् वा एष उपावर्तते यो दीक्षते&hellip; न वै देवाः सर्वेणेव संवदन्ते&rsquo; (श॰ब्रा॰३.१.१.१०)। <strong>उक्तोऽर्थः।</strong></li>
<li>&lsquo;श्रेयस्सदात्मनो दृष्ट्वा परं राज्ञा न संवदेत्&rsquo; (=संवादयेत्) (भा॰वि॰४.४३)। <strong>तुल्यं न दर्शयेदित्यर्थः।</strong></li>
<li>&lsquo;यत्राघाटाः कर्कर्यः संवदन्ति&rsquo; (अथर्व॰४.३७.५)। <strong>संवदन्ति समानं ध्वनन्ति।</strong></li>
<li>&lsquo;अस्य मुखं सीताया मुखचन्द्रेण संवदति&rsquo; (उत्तर॰४)। <strong>संवदति=सारूप्यं भजते।</strong></li>
<li>&lsquo;अहो संवदन्त्यक्षराणि&rsquo; (मुद्रा॰५)। <strong>सरूपाणि भवन्ति, तुल्यसन्निवेशानि भवन्ति।</strong></li>
<li>&lsquo;दैवं न संवदति किं न कृतं त्वयाद्य (मृच्छ॰१०.३१)। <strong>नानुकूलं भवतीत्यर्थः।</strong></li>
<li>&lsquo;न संवदत्यश्रु च तच्च कर्म ते&rsquo; (बुद्ध॰८.३३)। <strong>न संवदति=न सङ्घटते।</strong></li>
<li>&lsquo;संवादयैनं देवैः&rsquo; (श॰ब्रा॰१.८३.२०)। <strong>संवादं सम्भाषां कारयेत्यर्थः।</strong></li>
<li>&lsquo;संवादयन्निव&rsquo; (कथा॰१०७.७९)। <strong>संवादमैकमत्यं ग्राहयन्निव।</strong></li>
<li>&lsquo;ते सर्वमविदुस्ते सहैवाविदुस्तेऽग्निहोत्रमेव न समवादयन्त (गो॰ब्रा॰पूर्व॰३.१५)। <strong>अग्निहोत्रविषय एव समानाचारा नाभूवन्नित्याह। तेषामेकः सकृदग्निहोत्रमजुहोत् द्विरेकस्त्रिरेक इत्याचारविसंवाद इति सायणः।</strong></li>
<li>&lsquo;संवाद्य रूपसङ्ख्यादीन् स्वामी तद्द्रव्यमर्हति&rsquo; (मनु॰८.३१)। <strong>संवाद्य=रूपसङ्ख्यादिभिः समानं प्रख्याप्य। रूपसङ्ख्यादिविषये संवादमानुरूप्यं दर्शयित्वेत्यर्थः।</strong></li>
<li>&lsquo;अस्मदर्थमपत्यमिति संवाद्य&rsquo; (गौ॰ध॰३.१०.१६)। <strong>संवाद्य=संवादमभ्युपगमं कारयित्वा। दक्षिणास्वेव न संवदितव्यम् संवादेनैवर्त्विजोऽलोका इति। न संवदितव्यम्=नैकमत्यमास्थेयम्।</strong></li>
<li>&lsquo;रूपसंवादाच्च संशयादनया पृष्टः&rsquo; (दशकु॰)। <strong>रूपसंवादः=रूपसादृश्यम्।</strong></li>
<li>&lsquo;यदृच्छासंवादः किमु किमु गुणानामतिशयः&rsquo; (उत्तर॰५.१६)। <strong>संवादः समागमः।</strong></li>
<li>&lsquo;(नादः) चित्ताकर्षी परिचित इव श्रोत्रसंवादमेति&rsquo; (माल॰५.२०)। <strong>श्रवणयोः सुखो भवति। सुश्रवो भवतीति यावत्।</strong></li>
<li>&lsquo;अपि च कृतिनमेनं शक्तिदेवं स्वनाम्ना व्यधित समुदितेषु विद्याधरेषु&rsquo; (कथा॰२६.२७९)। <strong>समुदितेषु=प्रायशः कीर्तितेषु।</strong></li>
<li>&lsquo;संवदान्याम्&rsquo; (भाष्ये संवदन्याम्) (भा॰गृ॰३.१३)। <strong>कवाटदेशे इत्यर्थः।</strong></li>
</ul>
<h3 id="वन">वन्</h3>
<ul>
<li>वन् (वन-षण सम्भक्तौ)।</li>
<li>&lsquo;गावो घृतस्य मातरोऽमूं संवानयन्तु&rsquo; (अथर्व॰६.९.३)। <strong>संवानयन्तु=वशीकुर्वन्तु।</strong></li>
<li>&lsquo;कोशसंवनने दाने भृत्यानां चान्ववेक्षणे (भा॰उ॰१४८.९)। <strong>कोशसंवनने=कोशस्यात्मीयताकरणे।</strong></li>
<li>वशक्रिया संवननम् इत्यमरः।</li>
<li>&lsquo;न हीदृशं संवननं त्रिषु लोकेषु विद्यते। दया मैत्री च भूतेषु दानं च मधुरा च वाक्&rsquo; (भा॰आदि॰८७.१२)।</li>
</ul>
<h3 id="वप-4">वप्</h3>
<ul>
<li>वप् (डुवप-बीजसन्ताने)।</li>
<li>&lsquo;पवित्रवति संवपति&rsquo; (श॰ब्रा॰१.२.२.१)। <strong>संवपति=निक्षिपति। आवपति। पिष्टं हविरिति शेषः।</strong></li>
<li>&lsquo;असंवपन्ती पिषाणूनि कुरुतात्&rsquo; (आप॰श्रौ॰१.६.२१.७)। <strong>असंवपन्ती=सहवपनमकुर्वती।</strong></li>
</ul>
<h3 id="वज-5">वृज्</h3>
<ul>
<li>वृज् (वृजी-वर्जने)।</li>
<li>&lsquo;प्राधान्येन हि सर्वत्र सर्वाः संवर्जयेत्प्रजाः&rsquo; (का॰नी॰सा॰८.५३)। <strong>संवर्जयेत्=संश्लेषं नयेदिति जयमङ्गला। संसर्जयेदित्युपाध्यायनिरपेक्षा।</strong></li>
</ul>
<h3 id="वरण">वर्ण</h3>
<ul>
<li>वर्ण् (वर्ण-वर्णक्रियाविस्तारगुणवचनेषु)।</li>
<li>&lsquo;राजानं राजपुत्रं वा संवर्णयति यः सदा&rsquo; (भा॰४.३९)। <strong>संवर्णयति=स्तौति। अत्रार्थे समा नार्थः। संवर्तयतीति पाठेऽनुसरतीत्यर्थः।</strong></li>
</ul>
<h3 id="वरमय">वर्मय्</h3>
<ul>
<li>वर्मय् (वर्मन्+णिच्)।</li>
<li>&lsquo;तत्तादृशेन वपुषाङ्गमदङ्गमेतत् संवर्मय स्मरभराः प्रतियान्तु मोघाः&rsquo; (रा॰च॰५.६५)। <strong>संवर्मय=वर्मणा सन्नह्य=साधु परित्रायस्व।</strong></li>
</ul>
<h3 id="वल">वल्</h3>
<ul>
<li>वल् (वल/वल्ल-संवरणे सञ्चरणे च)।</li>
<li>&lsquo;तां वल्लभां रहसि संवलितां स्मरामि&rsquo; (चौर॰१३)। <strong>संवलिताम्=सङ्गताम्=समापन्नाम्।</strong></li>
<li>&lsquo;संवलितं निषादैर्विप्रम्&rsquo; (शिशु॰५.६६)। <strong>संवलितम्=परिगतम्=परिवेष्टितम्।</strong></li>
<li>&lsquo;यथा भूमिरुप्तबीजमात्रा तदैव प्रचुरपचेलिमफलव्रीहिस्तबकसंवलिता न भवति&rsquo; (मनु॰४.१७२ इत्यत्र कुल्लूकः)। <strong>संवलिता=आकीर्णा।</strong></li>
</ul>
<h3 id="वस-2">वस्</h3>
<ul>
<li>वस् (वस-निवासे, वस-आच्छादने)।</li>
<li>&lsquo;आभिः प्रजाभिरिह संवसेय&rsquo; (तै॰ब्रा॰१.२१.२.१)। <strong>संवसेय=साकं वसेयम्।</strong></li>
<li>&lsquo;न संवसेच्च पतितैर्न चाण्डालैर्न पुल्कसैः&rsquo; (मनु॰४.७९)। <strong>उक्तोऽर्थः।</strong></li>
<li>&lsquo;संवसाथां स्वर्विदा समीची&rsquo; (वा॰सं॰११.३१)। <strong>आच्छादयतमित्याह। समा नार्थः।</strong></li>
<li>&lsquo;तथा संवसतस्तस्य मुनीनामाश्रमे सुखम्&rsquo; (रा॰३.१५.२८)। <strong>संवसतः कञ्चित्कालं स्थितिं कुर्वतः।</strong></li>
<li>&lsquo;तां समुष्य निशां कृत्स्नां प्रभाते प्रत्यबुध्यत&rsquo; (रा॰३.१२.१)। <strong>निशां समुष्य=रात्रिं क्षपयित्वा।</strong></li>
<li>&lsquo;प्रायेणाधममध्यमोत्तमगुणः संवासतो जायते&rsquo; (पञ्चत॰१.२५०)। <strong>संवासः। संसर्गः।</strong></li>
<li>&lsquo;शृण्वन्वाचो मनुष्याणां ग्रामसंवासवासिनाम्&rsquo; (रा॰२.४९.४)। <strong>संवासः=सन्निवेशः=निकर्षणः=पुरादेर्बहिर्विहरणभूः।</strong></li>
</ul>
<h3 id="वसतरम">वस्त्रम्</h3>
<ul>
<li>वस्त्रय् (वस्त्र+णिच्)।</li>
<li>&lsquo;न संवस्त्रयेत&rsquo; (लौ॰गृ॰१.१७)। <strong>न समानं वस्त्रं कुर्यात्। आचार्यपरिहितं वस्त्रं न परिदधीतेत्याह। मुण्डमिश्रेति सूत्रे वस्त्रात् समाच्छादन इति गणसूत्रम्। वस्त्रं समाच्छादयति स वस्त्रयतीत्युदाहरणं वृत्तौ स्थितम्। विशेषस्तु कोऽपि नोक्तः। न च सम्शब्दस्यार्थवत्ता प्रोक्ता। गृह्यगृहीतोऽर्थस्तु युक्तो भाति। सम्-शब्दश्चार्थवान् भवति।</strong></li>
</ul>
<h3 id="वह-4">वह्</h3>
<ul>
<li>वह् (वह-प्रापणे)।</li>
<li>&lsquo;स्वस्ति मा संवह&rsquo; (अथर्व॰६.४८.१)। <strong>संवह सम्यक् प्रापय।</strong></li>
<li>&lsquo;चत्वारस्त्वां गर्दभाः संवहन्तु&rsquo; (भा॰)।</li>
<li>&lsquo;तत्सर्वे भरतश्रेष्ठाः समूहुर्योगमुत्तमम्&rsquo; (भा॰वन॰१८२.१७)। <strong>योगं वाहनाविकमारोपितभारं कृतवन्त इति नील॰। सम्पूर्वो बहिः शकटादौ भाराधाने वर्तते।</strong></li>
<li>&lsquo;अङ्के निधाय करभोरु&hellip; संवाहयामि चरणावुत पद्मताम्रौ&rsquo; (शा॰३.२०)। <strong>संवाहयामि=उद्वर्तयामि=मृद्नामि।</strong></li>
<li>&lsquo;पृष्ठं दुःखायमानं मे चण्डि संवाह्यतामिति&rsquo; (बृ॰श्लो॰सं॰४.१२२)। <strong>मृद्यतामित्यर्थः।</strong></li>
<li>&lsquo;क्षिप्रं संवाह्यतां व्रजः&rsquo; (हरि॰२.८.२१)।</li>
</ul>

  </div>
</article>

    
    <div class="css-treeview box">
        
<ul>
    <li><input type="checkbox" id="section-tree-item-&#43;उपसर्गार्थ-चन्द्रिका" checked="checked" /><label for="section-tree-item-&#43;उपसर्गार्थ-चन्द्रिका">&#43;उपसर्गार्थ-चन्द्रिका</label>
        <ul>
            





<aside class="card border noPrint" id="section-tree-item-">
    <div class="card-title bg-light-gray border d-flex justify-content-between">
        <a href="https://vishvAsa.github.io/sanskrit/koshaH/upasargArtha-chandrikA/">&#43;उपसर्गार्थ-चन्द्रिका </a>
        <a data-toggle="collapse" href="#section-tree-item-body-" role="button" aria-expanded="false" aria-controls="section-tree-item-body-" >…<i class="fas fa-caret-down" class="collapsed"></i> </a>
    </div>
    <nav id="section-tree-item-body-" class="card-body p-0 collapse">
        
        <li>draft: false</li>
        
        <li>iscjklanguage: false</li>
        
        <li>title: &#43;उपसर्गार्थ-चन्द्रिका</li>
        
        <li>unicode_script: devanagari</li>
        
    </nav>
</aside>

            
            
            
            
            
            
            
        </ul>
    </li>
</ul>

    </div>
</main>

      </main>
    </div>
    <footer class="bg-yellow  p-1" role="contentinfo">
  

  <div id="disqus_thread"></div>
  <div id="div_footer_bar" class="container-fluid d-flex justify-content-between">
    <a class="btn btn-secondary" href="https://github.com/vishvAsa/sanskrit/issues/new" >
      प्रतिस्पन्दः
    </a>
    <a class="btn btn-secondary" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/80x15.png" /></a>
    <div class="btn small border">
      
      <a href="https://github.com/vishvAsa/sanskrit/actions/workflows/build.yml"><img src="https://github.com/vishvAsa/sanskrit/actions/workflows/build.yml/badge.svg"> Built </a> on 2022 Feb 28 03:26:23 UTC. (<a href="http://google.com/search?q=03%3a26%3a23%20UTC to IST">IST</a>)
    </div>
  <ul id="footer-bar-right-custom" class="list-group list-group-horizontal">
  </ul>
  </div>
</footer>

  </body>
  <script type='text/javascript'>
    
    
    
    module_main.default.onDocumentReadyTasks();
  </script>
</html>
